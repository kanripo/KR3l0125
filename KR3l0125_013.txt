# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 13


十三　　　　唐　段成式　撰
　　㝠跡
魏韋英卒後妻梁氏嫁向子集嫁日英歸至庭呼曰阿
　梁卿㤀我耶子集驚張弓射之即變爲桃人茅馬
長白山西有夫人墓魏孝昭之世搜揚天下才俊清河
　崔羅什弱冠有令望被徵詣州夜經於此忽見朱門
　粉壁樓臺相望俄有一青衣出語什曰女郎須見崔
<pb:KR3l0125_WYG_013-1b>
　郎什怳然下馬入兩重門内有一青衣通問引前什
　曰行李之中忽蒙厚命素既不叙無宜深入青衣曰
　女郎平陵劉府君之妻侍中吳質之女府君先行故
　欲相見什遂前入就牀坐其女在戸東立與什温涼
　室内二婢秉燭呼一婢令以玉夾滕置什前什素有
　才藻頗善風詠雖疑其非人亦愜心好也女曰比見
　崔郎息駕庭樹嘉君吟嘯故欲一叙玉顔什遂問曰
　魏帝與尊公書稱尊公為元城令然否女曰家君元
<pb:KR3l0125_WYG_013-2a>
　城之日妾生之歳什乃與論漢魏大事悉與魏史符
　合言多不能備載什曰貴夫劉氏願告其名女曰狂
　夫劉孔才之第二子名瑤字仲璋比有罪被攝仍去
　不返什乃下牀辭出女曰從此十年當更相逢什遂
　以玳瑁簮留之女以指上玉環贈什什上馬行數十
　歩囘顧乃見一大冢什届歴下以爲不祥遂請僧爲
　齋以環布施天統末什爲王事所牽築河堤於垣冢
　遂於幕下話斯事於濟南奚叔布因下泣曰今歳乃
<pb:KR3l0125_WYG_013-2b>
　是十年可如何也作罷什在園中食杏唯云報女郎信
　我即去食一杏未盡而卒什十二為郡功曹為州里
　推重及死無不傷歎
南巨川常識判㝠者張叔言因撰續神異記具載其靈
　驗叔言判㝠鬼十人十人數内兩人是婦人又烏龜
　狐亦判㝠
于襄陽頔在鎭時選人劉某入京逢一舉人年二十許
　言語明悟同行數里意甚相得因藉草劉有酒傾數
<pb:KR3l0125_WYG_013-3a>
　盃日暮舉人指支逕曰某弊止從此數里能左顧乎
　劉辭以程期舉人因賦詩流水㳙㳙芹努(一曰/吐)牙織
　烏雙飛客還家荒村無人作寒食殯宮空對棠梨花
　至明年劉歸襄州尋訪舉人殯宮存焉
顧況䘮一子年十七其子魂遊恍惚如夢不離其家顧
　悲傷不已因作詩吟之且哭詩云老人䘮其子日暮
　泣成血老人年七十不作多時别其子聽之感慟因
　自誓吾若作人當再爲顧家子經日如被人執至一
<pb:KR3l0125_WYG_013-3b>
　處若縣吏者斷令託生顧家復都無所知忽覺心醒
　開目認其屋宇兄弟親滿側唯語不得當其生也已
　後又不記年至七歳其兄戲批之忽曰我是爾兄何
　故批我一家驚異方叙前生事歴歴不誤弟妺小名
　悉遍呼之抑知羊叔子事非怪也即進士顧非熊成
　式常訪之涕泣爲成式言釋氏處胎經言人之住胎
　與此稍差
　　尸穸
<pb:KR3l0125_WYG_013-4a>
近代䘮禮初死内棺而截亾人衣後幅留之
又内棺加葢以肉飯黍酒着棺前揺葢叩棺呼亾者名
　字言起食三度然後止
琢釘及漆棺止哭哭便漆不乾也
銘旌出門衆人掣裂將去
送亡人不可送韋革鐵物及銅磨鏡使葢言死者不可
　使見明也董勛言禮弁服韎韐此用韋也(一曰/茅韋)
刻木爲屋舍車馬奴婢抵蠱等周之前用塗車芻靈周
<pb:KR3l0125_WYG_013-4b>
　以來用俑
送亾者又以黄卷䗶錢菟毫弩機紙疏挂樹之屬又作
　&KR3131;車車古蔞也蔞似屛
世人死者有作伎樂名爲樂䘮魌頭所以存亾者之魂
　氣也一名蘇衣被蘇蘇如也一曰狂阻一曰觸壙四
　目曰方相兩目曰僛據費長房識李娥(一曰/俄)藥丸謂
　之方相腦則方相或鬼物也前聖設官象之
又忌狗見屍令有重䘮
<pb:KR3l0125_WYG_013-5a>
亾人坐上作魂衣謂之上天衣
送亾者不齎鏡奩葢
褮鬼衣也桐人起虞卿明衣起左伯桃挽歌起紼謳故
　舊律發冢弃市冢者重也言爲孝子所重發一蠒土
　則坐不須物也
弔字矢貫弓也古者葬弃中野禮貫弓而弔以助鳥獸
　之害後魏俗竟厚葬棺厚高大多用栢木兩邊作大
　銅鐶鈕不問公私貴賤悉白油絡幰䡿車迾素矟仗
<pb:KR3l0125_WYG_013-5b>
　打虜皷哭聲欲似南朝傳哭挽歌無破聲亦小異於
　京師焉
周禮方相氏毆罔象罔象好食亾者肝而畏虎與栢墓
　上樹栢路口致石虎爲此也
昔秦時陳倉人獵得獸若彘而不知名道逢二童子曰
　此名䊧弗述常在地中食死人腦欲殺之當以栢挿其
　首
遭䘮婦人有面衣朞已下婦人著幗不著面衣又婦人
<pb:KR3l0125_WYG_013-6a>
　哭以扇掩面或有帷幄内哭者
漢平陵王墓墓多狐狐自穴出者皆毛上坌灰魏末有
　人至狐穴前得金刀鑷玉唾壺
貝丘縣東北有齊景公墓近世有人開之下入三丈石
　函中得一鵝鵝㢠廻轉翅以撥石復下入一丈便有青
　氣上騰望之如陶煙飛鳥過之輒墮死遂不敢入
元魏時菩提寺增多(一曰/達多)發冢取塼得一人自言姓崔
　名涵字子洪在地下十二年如醉人時復遊行不甚
<pb:KR3l0125_WYG_013-6b>
　辨了畏日及水火兵刃常走疲極則止洛陽奉洛里
　多賣送死之具涵言作栢棺莫作桑欀吾地見發鬼
　兵一鬼稱是栢棺主者曰雖是栢棺乃桑欀也
南朝薨卒贈予者以密應著貂蟬者以鴈代之綬者以
　書
先賢大臣冢墓揭䘝題其官號姓名五品以上漆棺六
　品以下但得漆際
南陽縣民蘇調女死三年自開棺還家言㝠將吏畏赤
<pb:KR3l0125_WYG_013-7a>
　小豆黄豆死有持此二豆一石者無復作苦又言可
　用梓木爲棺
劉晏判官李邈庄在高陵庄客懸欠租課積五六年邈
　因官罷歸庄方欲勘責見倉庫盈羡輸尚未畢邈怪
　問悉曰某作端公庄客二三年矣久爲盜近開一古
　冢冢西去庄十里極高大入松林二百歩方至墓墓
　側有碑斷倒草中字磨滅不可讀初旁掘數十丈遇
　一石門固以鐵汁累日烊糞沃之方開開時箭出如
<pb:KR3l0125_WYG_013-7b>
　雨射殺數人衆懼欲出某審無他必機關耳乃令投
　石其中每投箭輒出投十餘石箭不復發因列炬而
　入至開第二重門有木人數十張目運劒又傷數人
　衆以棒擊之兵仗悉落四壁各畫兵衛之像南壁有
　大漆棺懸以鐵索其下金玉珠璣堆集衆懼未即掠
　之棺兩角忽颯颯風起有沙迸撲人面須臾風甚沙
　出如注遂投至滕衆皆恐走比出門已塞矣一人復
　(一曰/後)爲沙埋死乃同酹地謝之誓不發冢
<pb:KR3l0125_WYG_013-8a>
水經言越王勾踐都琅琊欲移允(一曰/元)常冢冢中風生
　飛沙射人人不得近遂止按漢舊儀將作營陵地内
　方石外沙演戸交橫莫&KR0088;設伏弩伏火弓矢與沙葢
　古製有其機也
又侯白旌異記曰(一作/言)盜發白茅冢棺内大吼如雷野
　雉悉雊穿内火起飛焰赫然盜被燒死得非伏火乎
永泰初有王生者住在揚州孝感寺北夏月被酒手垂
　于牀其妻恐風射將舉之忽有巨手出于牀前牽王
<pb:KR3l0125_WYG_013-8b>
　臂墜牀身漸入地其妻與奴婢共曵之不禁地如裂
　狀初餘衣帶頃亦不見其家併力掘之深二丈許得
　枯骸一具已如數百年者竟不知何怪
江淮元和中有百姓耕地地陷乃古墓也棺中得裩五
　十腰
處士鄭賓于言嘗客河北有村正妻新死未殮日暮其
　兒女忽覺有樂聲漸近至庭宇屍已動矣及入房如
　在梁棟間屍遂起舞樂聲復出屍倒旋出門隨樂聲
<pb:KR3l0125_WYG_013-9a>
　而去其家驚懼時月黑亦不敢尋逐一更村正方歸
　知之乃折一桑枝如臂被酒大罵尋之入墓林約五
　六里復聞樂聲在一栢林上及近樹樹下有火熒熒
　然屍方舞矣村正舉杖擊之屍倒樂聲亦住遂負屍
　而返
醫僧行儒說福州有𢎞濟上人齋戒清苦常於沙岸得
　一顱骨遂貯衣籃中歸寺數日忽眠中有物齧其耳
　以手撥之落聲如數升物疑其顱骨所爲也及明果
<pb:KR3l0125_WYG_013-9b>
　墜在牀下遂破爲六片零置瓦溝中夜半有火如雞
　卵次第入瓦下燭之𢎞濟責曰爾不能求生人天憑
　朽骨何也於是怪絶
近有盜發蜀先主墓墓穴盜數人齊見兩人張燈對碁
　侍衛十餘盜驚懼拜謝一人顧曰爾飲乎乃各飲以
　一杯兼乞與玉腰帶數條命速出盜至外口已漆矣
　帶乃巨虵也視其穴已如舊矣
　酉陽雜俎卷十三

<pb:KR3l0125_WYG_014-1a>
欽定四庫全書
　酉陽雜俎卷十四　　　　唐　段成式　撰
