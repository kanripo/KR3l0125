# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 10


　　物異
秦鏡舞溪古岸石窟有方鏡徑丈餘照人五藏秦皇世
　號爲照骨寶在無勞縣境山
風聲木東方朔西郍汗國㢠廻得風聲木枝帝以賜大臣
　人有疾則枝汗將死則折應人生年未半枝不汗
漢高祖入咸陽宮寶中尤異者有青玉燈檠高七尺五
<pb:KR3l0125_WYG_010-1b>
　寸下作蟠螭以口銜燈燈燃則鱗甲皆動炳煥若列
　星
珊瑚漢積翠池中珊瑚高一丈二尺一本三柯上有四
　百六十二條是南越王趙佗所獻號爲烽火樹夜有
　光影常似欲燃
石墨無勞縣山出石墨爨之彌年不消
異字境山西有石壁壁間千餘字色黄不似鐫刻狀如
　科斗莫有識者
<pb:KR3l0125_WYG_010-2a>
田公泉華陽雷平山有田公泉飲之除腸中三蟲用以
　浣衣勝灰汁
螢火芝良常山有螢火芝其葉似草實大如豆紫花夜
　視有光食一枚心中一孔明食至七心七竅洞徹可
　以夜書
石人尋陽山上有石人高丈餘虎至此輒倒石人前
冬𤓰晉高衡爲魏郡太守戍石頭其孫雅之在廐中有
　神來降自稱白頭公所拄杖光照一室又有一物如
<pb:KR3l0125_WYG_010-2b>
　冬𤓰眼遍其上也
豫章船昆明池漢時有豫章船一艘載一千人
銅駞漢元帝竟寕元年長陵銅駞生毛毛端開花
篊晉時錢塘有人作篊年收魚億計號爲萬匠篊
碑龜臨邑縣北有華公墓碑尋失唯趺龜存焉石趙世
　此龜夜常負碑入水至曉方出其上常有萍藻有伺
　之者果見龜將入水因呌呼龜乃走墜折碑焉
陸鹽昆吾陸鹽周十餘里無水自生末鹽月滿則如積
<pb:KR3l0125_WYG_010-3a>
　雪味甘月虧則如薄霜味苦月盡則全盡
潁陽碑魏曹丕受禪處後六字生金司馬氏金行明六
　世遷魏也
泉元街縣有泉泉眼中水交旋如盤龍或試撓破之尋
　手成龍狀驢馬飲之皆驚走
石漆高奴縣石脂水水膩浮水上如漆採以膏車及燃
　燈極明
麝䙞晉時有徐景於宣陽門外得一錦麝䙞至家開視
<pb:KR3l0125_WYG_010-3b>
　有蟲如蟬五色後兩足各綴一五銖錢
玉龍梁大同八年戍主楊光欣獲玉龍一枚長一尺二
　寸高五寸雕鏤精妙不似人作腹中容斗餘頸亦空
　曲置水中令水滿倒之水從口出水聲如琴瑟水盡
　乃止
木字齊永明九年秣陵安明寺有古樹伐以爲薪木自
　然有法大徳三字
木簡齊建元初延陵季子廟舊有湧井井北忽有金石
<pb:KR3l0125_WYG_010-4a>
　聲掘深二尺得湧泉泉中得木簡長一尺廣一寸二
　分隱起字曰廬山道士張陵再拜謁木堅而白字色
　黃赤木宗廟地中生赤木人君禮名得其宜也
紅沫練丹砂爲黃金碎以染筆書入石中削去逾明名
　曰紅沫
鏡石濟南郡有方山相傳有奐生得仙於此山南有明
　鏡崖石方三丈魑魅行伏了了然在鏡中南燕時鏡
　上遂使漆焉俗言山神惡其照物故漆之
<pb:KR3l0125_WYG_010-4b>
承受石筑陽縣水中有孤石挺出其下澄潭時有見此
　石根如竹色黄見者多凶俗號承受石
錐中牟縣魏任城王臺下池中有漢時鐵錐長六尺入
　地三尺頭西南指不可動
釡石夷道縣有釡瀨其石大者如釡小者如斗形色亂
　眞唯實中耳
魚石衡陽湘鄉縣有石魚山山石色黑理若生雌黄開
　發一重輒有魚形鱗鰭首尾有若畫長數寸燒之作
<pb:KR3l0125_WYG_010-5a>
　魚腥
銅神衡陽唐安縣東有略塘塘有銅神往往銅聲激水
　水爲變綠作銅腥魚盡死
材中宿縣山下有神字溱水至此沸騰鼔怒槎木泛至
　此淪没竟無出者世人以爲河伯下材
鼓杖含洭縣翁水口下東岸有聖鼓杖即陽山之鼓杖
　也横在川側衝波所激未嘗移動衆鳥飛鳴莫有萃
　者船人悞以篙觸必患瘧
<pb:KR3l0125_WYG_010-5b>
井石陽縣有井水半青半黄黄者如灰汁取作粥飲悉
　作金色氣甚芬馥
燃石建城縣出燃石色黄理疎以水灌之則熱安鼎其
　上可以炊也
石鼓冀縣有天皷山山有石如鼓河鼓星揺動則石鼓
　鳴鳴則秦土有殃
半湯湖句容縣吳瀆塘有半湯湖湖水半冷半熱熱可
　以㵸雞皆有魚髪入輒死
<pb:KR3l0125_WYG_010-6a>
鹽朐腮(一曰/肕)縣鹽井有鹽方寸中央隆起如張傘名曰
　傘子鹽
泉玉門軍有蘆葭泉周二丈深一丈駞馬千頭飲之不
　竭
伏苓沈約謝始安王賜伏苓一枚重十二斤八兩有表
古鑊虢州陵縣石城崗有古鑊一口樹生其内大數圍
君王鹽白鹽崖有鹽如水精名爲君王鹽
手板宋山陽王休祐屢以言語忤顔有庾道敏者善相
<pb:KR3l0125_WYG_010-6b>
　手板休祐以己手板托言他人者庾曰此板乃貴然
　使人多忤休祐以禇淵詳密乃換其手板别日禇於
　帝前稱下官帝甚不悅
鼠丸王肅造逐鼠丸以銅爲之晝夜自轉
木囚論衡言李子長爲政欲知囚情以梧桐爲人象囚
　之形鑿地爲臼以蘆葦爲郭藉臥木囚於其中囚當
　罪木囚不動囚或寃木囚乃奮起
蘇秦金魏時洛陽令史高顯掘得黄金百斤銘曰蘇秦
<pb:KR3l0125_WYG_010-7a>
　金
梨洛陽報徳寺梨重六斤
甑花滕景眞在廣州七層寺元徽中罷職歸家婢炊釡
　中忽有聲如雷米上芃芃隆起滕就視聲轉壯甑上
　花生數十漸長似蓮花色赤有光似金俄頃萎滅旬
　日滕得病卒
金金中螻頂金最上六兩爲一垜有臥螻蛄穴及水臯
　形當中陷處名曰趾腹又鋌上凹處有紫色名紫膽
<pb:KR3l0125_WYG_010-7b>
　開元中有大唐金(一有/印字)即官金也
𤣥金唐太宗時汾州言青龍白虎吐物在空中有光如
　火墜地陷入二尺掘之得𤣥金廣尺餘高七寸
芝天保初臨川人李嘉𦙍所居柱上生芝草狀如天尊
　太守張景佚㧞柱獻焉
龜建中四年趙州寧晉縣沙河北有大棠梨樹百姓常
　祈禱忽有羣蛇數十自東南來渡北岸集棠梨樹下
　爲二積留南岸者爲一積俄見三龜徑寸繞行積傍
<pb:KR3l0125_WYG_010-8a>
　積蛇盡死乃各登其積視蛇腹各有瘡若矢所中刺
　史康日知圖甘棠奉三龜來獻
雪貞元二年長安大雪平地深尺餘雪上有薰黑色
雨木貞元四年雨木於陳留大如指長寸許每木有孔
　通中所下其立如植徧十餘里
齒梵郍衍國有金輪王齒長三寸
石柱劫化他國有石柱高七十餘尺無憂王所建色紺
　光潤隨人罪福影其上
<pb:KR3l0125_WYG_010-8b>
旃檀鼔于闐城東南有大河漑一國之田忽然絶流其
　國王問羅洪僧言龍所爲也王乃祠龍水中有一女
　子凌波而來拜曰妾夫死願得大臣爲夫水當復舊
　有大臣請行舉國送之其臣車駕白馬入水不溺中
　河而後白馬浮出負一旃檀鼓及書一函發書言大
　鼓懸城東南冦至鼓當自鳴後冦至鼓輙自鳴
石鞾于闐國刹利寺有石鞾
石阜石河目縣東有石阜石破之有祿馬跡
<pb:KR3l0125_WYG_010-9a>
舍利東迦畢誠國有窣堵波舍利常見如綴珠幡循繞
　表樹(一曰/柱)
蟣像健䭾邏國石壁上有佛像初石壁有金色蟣大者
　如指小者如米齧石壁如雕鐫成立佛狀
燋米乾陁國昔尸毗王倉庫爲火所燒其中粳米燋者
　于今尚存服一粒永不患瘧
辟支佛鞾于闐國賛摩寺有辟支佛鞾非皮非綵歳久
　不爛
<pb:KR3l0125_WYG_010-9b>
石駞溺拘夷國北山有石駞溺水溺下以金銀銅鐵瓦
　木等器盛之皆漏掌承之亦透唯瓢不漏服之令人
　身上臰毛落盡得仙出論衡
人木大食西南二千里有國山谷間樹枝上化生人首
　如花不解語人借問笑而已頻笑輒落
馬俱位國以馬種蒔大食國馬解人語
石人菜子國海上有石人長一丈五尺大十圍昔秦始
　皇遣此石人追勞山不得遂立於此
<pb:KR3l0125_WYG_010-10a>
銅馬俱徳建國烏滸河中灘𣲖中有火祅祠相傳祅神
　本自波斯國乘神通來此常見靈異因立祅祠内無
　象於大屋下置大小爐舍簷向西人向東禮有一銅
　馬大如次馬國人言自天下屈前脚在空中而對神
　立後脚入土自古數有穿視者深數十丈竟不及其
　蹄西域以五月爲歳每歳日烏滸河中有馬出其色
　如金與此銅馬嘶相應俄復入水近有大食王不信
　入祅祠將壞之忽有火燒其兵遂不敢毁
<pb:KR3l0125_WYG_010-10b>
虵磧蘇都瑟匿國西北有虵磧南北虵原五百餘里中
　間遍虵毒氣如烟飛鳥墜地虵因吞食或大小相噬
　及食生草
石鼉私訶條國金遼山寺中有石鼉衆僧飲食將盡向
　石鼉作禮於是飲食悉具
神厨俱振提國尚鬼神城北隔眞珠江二十里有神春
　秋祠之時國王所須什物金銀器神厨中自然而出
　祠畢亦滅天后使驗之不妄
<pb:KR3l0125_WYG_010-11a>
毒槊南蠻有毒槊無刃狀如朽鐵中人無血而死言從
　天雨下入地丈餘祭地方撅得之
甲遼城東有鎖甲高麗言前燕時自天而落
土㯽榔狀如㯽榔在孔穴間得之新者猶軟相傳蟾蜍
　矢也不常有之主治惡瘡
鬼矢生陰濕地淺黃白色或時見之主瘡
石欄干生大海底高尺餘有根莖上有孔如物㸃漁人
　網罥取之初出水正紅色見風漸漸青色主石淋
<pb:KR3l0125_WYG_010-11b>
壁影高郵縣有一寺不記名講堂西壁枕道每日晩人
　馬車轝影悉透壁上衣紅紫者影中鹵莽可辨壁厚
　數尺難以理究辰午之時則無相傳如此二十餘年
　矣或一年半年不見成式太和初揚州見寄客及僧
　說
&KR0701;石成式羣從有言少時嘗毁鳥巢得一黑石如雀卵
　圓滑可愛後偶置醋器中忽覺石動徐視之有四足
　如綖舉之足亦隨縮
<pb:KR3l0125_WYG_010-12a>
桃核水部貟外郎杜陟常見江淮市人以桃核扇量米
　正容一升言於九嶷山溪中得
人足處士元固言貞元初嘗與道侶遊華山谷中見一
　人股襪履猶新斷如膝頭初無瘡迹
瓷椀江淮有士人庄居其子年二十餘常病魘其父一
　日飲茗甌中忽靤起如漚高出甌外瑩淨若琉璃中
　有一人長一寸立於漚高出甌外細視之衣服狀貌
　乃其子也食頃爆破一無所見茶椀如舊但有微璺
<pb:KR3l0125_WYG_010-12b>
　耳數日其子遂著神譯神言斷人休咎不差謬
鐵鏡荀諷者善藥性好讀道書能言名理樊晃嘗給其
　絮帛有鐵鏡徑五寸餘鼻大如拳言於道者處得亦
　無他異但數人同照各自見其影不見别人影
大蟲皮永寧王鹽銕舊有大蟲皮大如一掌鬚尾斑㸃
　如大者
人腊李章武有人腊長三寸餘頭項骨筋成就云是僬
　僥國人
<pb:KR3l0125_WYG_010-13a>
牛黃牛黃在膽中牛有黃者或吐弄之集賢挍書張希
　復言嘗有人得其所吐黃剖之中有物如蝶飛去
上清珠肅宗爲兒時常爲𤣥宗所器每坐於前熟視其
　貌謂武惠妃曰此兒甚有異相他日亦吾家一有福
　天子因命取上清玉珠以絳紗裹之繫于頸是開元
　中罽賓國所貢光明潔白可照一室視之則仙人玉
　女雲鶴絳節之形揺動於其中及即位寶庫中往往
　有神光異日掌庫者具以事告帝曰豈非上清珠耶
<pb:KR3l0125_WYG_010-13b>
　遂令出之絳紗猶在因流泣遍示近臣曰此我爲兒
　時明皇所賜也遂令貯之以翠玉函置之於臥内四
　方或有水旱兵革之災則䖍懇祝之無不應驗也
楚州界有小山山上有室而無水僧智一掘井深三丈
　遇石鑿石穴及土又深五十尺得一玉長尺二濶四
　尺赤如琥珀每面有六龜子燦耀可愛中若可貯水
　狀僧偶擊一角視之遂瀝血半月日方止
虞鄉有山觀甚幽寂有滌陽道士居焉太和中道士嘗
<pb:KR3l0125_WYG_010-14a>
　一夕獨登壇望見庭内忽有異光自井泉中發俄有
　一物狀若兔其色若精金隨光而出環遶醮壇久之
　復入于井自是每夕輒見道士異其事不敢告于人
　後因淘井得一金兎甚小奇光爛然即置于巾箱中
　時御史李戎職于蒲津與道士友善道士因以遺之
　其後戎自奉先縣令爲忻州刺史其金兎忽亡去後
　月餘而戎卒
李師古治山亭掘得一物𩔖銕斧頭時李章武游東平
<pb:KR3l0125_WYG_010-14b>
　師古示之武驚曰此禁物也可飲血三斗騐之而信
　
　
　
　
　
　
　酉陽雜俎卷十

<pb:KR3l0125_WYG_011-1a>
欽定四庫全書
　酉陽雜俎卷十一　　　　唐　段成式　撰
