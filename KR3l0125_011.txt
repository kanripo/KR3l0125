# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 11


　　廣知
俗諱五月上屋言五月人蛻上屋見影魂當去
金曾經在丘塜及爲釵釧溲器者陶隱居謂之辱金不
　可合鍊
鍊銅時與一童女俱以水灌銅銅當自分爲兩段有凸
　起者牡銅也凹陷者牝銅也
<pb:KR3l0125_WYG_011-1b>
爨釡不沸者有物如豚居之去之無也
竈無故自濕潤者赤蝦蟇名鈎注居之去則止
飲酒者肝氣微則面青心氣微則面赤也
脉勇怒而面青骨勇怒而面白血勇怒而面赤
山氣多男澤氣多女水氣多喑風氣多聾木氣多傴石
　氣多力阻險氣多癭暑氣多殘雲氣多壽谷氣多痺
　丘氣多尫衍氣多仁陵氣多貪
身神及諸神名異者腦神曰覺元髪神曰𤣥華目神曰
<pb:KR3l0125_WYG_011-2a>
　虚監鼻神曰沖龍王舌神曰始梁
夫學道之人須鳴天鼔以召衆神也左相叩爲天鐘卒
　遇凶惡不祥叩之右相爲天磬若經山澤邪僻威神
　大祝叩之中央上下相叩名天鼓存思念當道鳴之
　叩之數三十六或三十二或二十七或二十四或十
　二
隱訣言太清外術　生人髮挂菓樹烏鳥不敢食其實
　　苽兩鼻兩蔕食之殺人　簷下滴菜有毒堇黃花
<pb:KR3l0125_WYG_011-2b>
　及赤芥(一曰/介)殺人　瓠牛踐苗則子苦　大醉不可
　臥黍穰上汗出眉髮落　婦人有娠食乾薑令胎内
　消　十月食霜菜令人面無光　三月不可食陳𦵔
　　莎衣結治蠼螋瘡　井口邊草止小兒夜啼著母
　臥薦下勿令知之　船底苔療天行　寡婦藁薦草
　節去小兒霍亂　自縊死繩主顚狂　孝子衿灰傅
　面&KR0008;　東家門雞栖木作灰治失音　砧垢能蝕人
　履底　古襯板作琴底合陰陽通神　魚有&KR0703;及目
<pb:KR3l0125_WYG_011-3a>
　合腹中自連珠
二目不同連鱗白鬐腹下丹字並殺人　鼈目白腹下
　五(一曰/丹)字卜(一曰/十)字者不可食　蟹腹下有毛殺人
　　蛇以桑柴燒之則見足出　獸岐尾鹿斑如豹羊
　心有竅悉害人　馬夜眼五月以後食之殺人　犬
　懸蹄肉有毒　白馬鞍下肉食之傷人五藏　烏自
　死目不閉鴨目白烏四距卵有八字並殺人　凡飛
　鳥投人家口中必有物當㧞而放之　水脉不可斷
<pb:KR3l0125_WYG_011-3b>
　井水沸不可飲酒漿無影者不可飲　蝮與青蛙虵
　中最毒蛇怒時毒在頭尾　凡冢井閉氣秋夏中之
　殺人先以雞毛投之毛直下無毒迴舞而下不可犯
　當以醋數斗澆之方可入矣　頗梨千歳冰所化也
　　琉璃馬腦先以自然灰煑之令軟可以雕刻自然
　灰生南海　馬腦鬼血所化也𤣥中記言楓脂入地
　爲琥珀世說曰桃瀋入地所化也淮南子云兔絲琥
　珀苗也
<pb:KR3l0125_WYG_011-4a>
鬼書有業煞刀斗出於言器
百體中有懸針書垂露書秦王破冢書金鵲書虎爪書
　倒薤書偃波書信幡書飛帛書籀書謬(一云/繆)篆書制
　書列書日書月書風書署書蟲食葉書胡書蓬書天
　竺書楷書橫書芝英𨽻鍾𨽻鼔𨽻龍虎篆麒麟篆魚
　篆蟲篆鳥篆鼠篆牛書兔書草書龍草書狼書犬書
　雞書震書反左書行押書擑書景書半草書
召奏用虎爪爲不可學以防詐僞　誥下用偃波書謝
<pb:KR3l0125_WYG_011-4b>
　章詔板用蜹脚書　節信用鳥書　朝賀用愼書(一/曰)
　(塡/)亦施於昏姻
西域書有驢脣書蓮葉書節分書大秦書䭾乘書牸牛
　書樹葉書起屍書石旋書覆書天書龍書鳥音書等
　有六十四種
胡綜博物孫權時掘得銅匣長二尺七寸以琉璃爲葢
　又一白玉如意所執處皆刻龍虎及蟬形莫能識其
　由使人問綜綜曰昔秦皇以金陵有天子氣平諸山
<pb:KR3l0125_WYG_011-5a>
　阜處處輒埋寶物以當王氣此葢是乎
鄧城西百餘里有穀城榖伯綏之國城門有石人焉刋
　其腹云摩兜鞬摩兜鞬愼莫言疑此亦同太廟金人
　緘口銘
歴城北二里有蓮子湖周環二十里湖中多蓮花紅綠
　間明乍疑濯錦又漁船掩映罟罾疎布遠望之者若
　蛛網浮杯也魏袁翻曾在湖醼集叅軍張伯瑜諮公
　言向爲血羮頻不能就公曰取濼水必成也遂如公
<pb:KR3l0125_WYG_011-5b>
　語果成時清河王怪而異焉乃諮公未審何義得爾
　公曰可思湖目清河笑而然之而實未解坐散語主
　簿房叔道曰湖目之事吾實未曉叔道對曰藕能散
　血湖目蓮子故令公思清河歎曰人不讀書其猶夜
　行二毛之叟不如白面書生
梁主客陸緬謂魏使尉瑾曰我至鄴見雙闕極高圖飾
　甚麗此間石闕亦爲不下我家有荀朂尺以銅爲之
　金字成銘家世所寶此物徃昭明太子好集古器遂
<pb:KR3l0125_WYG_011-6a>
　將入内此闕既成用銅尺量之其高六丈瑾曰我京
　師象魏固中天之華闕此間地勢過下理不得高魏
　肇師曰荀朂之尺是積黍所爲用調鍾律阮咸譏其
　聲有湫隘之韻後得玉尺度之果短
舊說不見輔星者將死成式親故常會修行里有不見
　者未周歳而卒
相傳識人星不患瘧成式親識中識者悉患瘧又俗不
　欲看天獄星有流星入當被髪坐哭之候星却出災
<pb:KR3l0125_WYG_011-6b>
　方弭金樓子言予以仰占辛苦侵犯霜露又恐流星
　入天牢方知俗忌之久矣
荆州陟屺寺僧那照善射每言光長而揺者鹿帖地而
　明滅者兔低而不動者虎又言夜格虎時必見三虎
　並來挾者虎威當刺其中者虎死威乃入地得之可
　却百邪虎初死記其頭所藉處候月黑夜掘之欲掘
　時必有虎來吼擲前後不足畏此虎之鬼也深二尺
　當得物如琥珀葢虎目光淪入地所爲也
<pb:KR3l0125_WYG_011-7a>
又言雕翎能食諸鳥羽復善作風羽風羽法去括三寸
　鑚小孔令透笴及鎪風渠深一粒自括達于孔則不
　必羽也
道士郭采眞言人影數至九成式常試之至六七而已
　外亂莫能辨郭言漸益炬則可别又說九影各有名
　影神一名右皇二名魍魎三名洩節樞四名尺鳬五
　名索關六名魄奴七名竈&KR0146;(一曰/&KR0146;)舊抄九影名在麻
　面紙中向下兩字魚食不記八名亥靈胎九魚全食
<pb:KR3l0125_WYG_011-7b>
　不辨
寶厯中有王山人取人本命日五更張燈相人影知休
　咎言人影欲深深則貴而壽影不欲照水照井及浴
　盆中古人避影亦爲此古蠼螋短狐&KR0191;影蠱皆中人
　影爲害近有人善灸人影治病者
都下佛寺往往有神像鳥雀不汚者鳳翔山人張盈善
　飛化甲子言或有佛寺金剛鳥不集者非其靈驗也
　葢由取土處及塑像時偶與日辰王相相符也
<pb:KR3l0125_WYG_011-8a>
又言相寺觀當陽像可知其貧富故洛陽修梵寺有金
　剛二鳥雀不集元魏時梵僧菩提達摩稱得其眞像
　也
或言龍血入地爲琥珀南蠻記寧州沙中有折腰蜂岸
　崩則蜂出土人燒治以爲琥珀
李洪山人善符籙博知常謂成式瓷瓦器璺者可以棄
　昔遇道言雷蠱及鬼魅多遁其中
近佛畫中有天藏菩薩地藏菩薩近明諦觀之規彩鑠
<pb:KR3l0125_WYG_011-8b>
　目若放光也或言以曾青和壁魚設色則近目有光
　又往往壁畫僧及神鬼目隨人轉㸃眸子極正則爾
秀才顧非熊言釣魚當釣其旋繞者失其所主衆鱗
　不復去頃刻可盡
慈恩寺僧廣升言貞元末閬州僧靈鑒善彈其彈丸方
　用洞庭沙岸下(一曰/畔)土三斤炭末三兩瓷末一兩榆
　皮半兩泔澱二勺紫礦二兩細沙三分藤紙五張渴
　搨汁半合九味和擣三千杵齊手丸之陰乾鄭彚爲
<pb:KR3l0125_WYG_011-9a>
　刺史時有當家名寅讀書善飲酒彚甚重之後爲盜
　事發而死寅常詣靈鑒角放彈寅指一樹節其節目
　相去數十歩曰中之獲五千一發而中彈丸反射不
　破至靈鑒乃陷節碎彈焉
王彥威尚書在汴州二年夏旱時袁王傅季玘寓汴因
　宴王以旱爲言季醉曰欲雨甚易耳可求蛇醫四頭
　十石甕二枚每甕實以水浮二蛇醫以木葢密泥之
　分置於閒處甕前後設席燒香選小兒十歳已下十
<pb:KR3l0125_WYG_011-9b>
　餘令執小青竹晝夜更擊其甕不得少輟王如言試
　之一日兩夜雨大注舊說龍與蛇師爲親家焉
　
　
　
　
　
　酉陽雜俎卷十一

<pb:KR3l0125_WYG_012-1a>
欽定四庫全書
　酉陽雜俎卷十二　　　　唐　段成式　撰
　　語資
歴城縣魏明寺中有韓公碑太和中所造也魏公曾令
　人遍錄州界石碑言此碑詞義最善常藏一本於枕
　中故家人名此枕爲麒麟函韓公諱麒麟
庾信作詩用西京雜記事旋自追改曰此吳均語恐不
　足用也魏肇師曰古人託曲者多矣然鸚鵡賦禰衡
<pb:KR3l0125_WYG_012-1b>
　潘尼二集並載弈賦曹植左思之言正同古人用意
　何至於此君房曰詞人自是好相採取一字不異良
　是後人莫辯魏尉瑾曰九錫或稱王粲六代亦言曹
　植信曰我江南才士今日亦無舉世所推如温子升
　獨擅鄴下常見其詞筆亦足稱是遠名近得魏收數
　卷碑製作富逸特是高才也
梁遣黃門侍郎明少遐秣陵令謝藻信威長史王纉沖
　宣城王文學蕭愷兼散騎常侍袁狎兼通直散騎常
<pb:KR3l0125_WYG_012-2a>
　侍賀文發宴魏使李騫崔劼温良畢少遐詠騫贈其
　詩曰蕭蕭(一曰/肅)風簾舉依依然可想騫曰未若燈花
　寒不結最附時事少遐報詩中有此語劼問少遐曰
　今歳奇寒江淮之間不乃冰凍少遐曰在此雖有薄
　冰亦不廢行不似河冰一合便勝車馬狎曰河冰上
　有狸跡便堪人渡劼曰狸當爲狐應是字錯少遐曰
　是狐性多疑鼬性多豫狐疑猶豫因此而傳耳劼曰
　鵲巢避風雉去惡政乃是鳥之一長狐疑鼬豫可謂
<pb:KR3l0125_WYG_012-2b>
　獸之一短也
梁徐君房勸魏使尉瑾酒一噏即盡笑曰奇快瑾曰卿
　在鄴飲酒未嘗傾巵武州已來舉無遺滴君房曰我
　飲實少亦是習慣微學其進非有由然庾信曰庶子
　年之高卑酒之多少與時升降便不可得而度魏肇
　師曰徐君年隨情少酒因境多未知方十復作若爲
　輕重
梁宴魏使魏肇師舉酒勸陳昭曰此席已後便與卿少
<pb:KR3l0125_WYG_012-3a>
　時阻闊念此甚以悽眷昭曰我欽仰名賢亦何已也
　路中都不盡深心便復乖隔泫歎如何俄而酒至鸚
　鵡杯徐君房飲不盡屬肇師肇師曰海蠡蜿蜒尾翅
　皆張非獨爲玩好亦所以爲罰卿今日眞不得辭責
　信曰庶子好爲術數遂命更滿酌君房謂信曰相持
　何乃急肇師曰此謂直道而行乃非豆萁之喻君房
　乃覆椀信謂瑾肇師曰適信家餉致&KR0893;醁酒數器泥
　封全但不知其味若爲必不敢先嘗謹當奉薦肇師
<pb:KR3l0125_WYG_012-3b>
　曰每有珍藏多相費累顧更以多慚
寧王常獵于鄠縣界搜林忽見草中一櫃扄鎖甚固王
　命發視之乃一少女也問其所自女言姓莫氏叔伯
　庄居昨夜遇光火賊賊中二人是僧因劫某至此動
　婉含嚬冶態橫生王驚悅之乃載以後乘時慕犖者
　方生獲一熊置櫃中如舊鎖之時上方求極色王以
　莫氏衣冠子女即日表上之具其所由上令充才人
　經三日京兆奏鄠縣食店有僧二人以錢一萬獨賃
<pb:KR3l0125_WYG_012-4a>
　店一日一夜言作法事唯舁一櫃入店中夜久腷膞
　有聲店戸人怪日出不啓門撒戸視之有熊衝人走
　出二僧已死骸骨悉露上知之大笑書報寧王寧哥
　大能處置此僧也莫才人能爲秦聲當時號莫才人
　囀焉
一行公本不解奕因會燕公宅觀王積薪碁一局遂與
　之敵笑謂燕公曰此但爭先耳若念貧道四句乘除
　語則人人爲國手
<pb:KR3l0125_WYG_012-4b>
晉羅什與人碁拾敵死子空處如龍鳳形　或言王積
　薪對𤣥宗碁局畢悉持(一曰/時)出
黃㼐兒矮陋機惠𤣥宗常憑之行問外間事動有錫賚
　(號曰/肉杌)一日入遲上怪之對曰今日雨淖向逢捕賊官
　與臣爭道臣掀之墜馬因下階叩頭上曰外無奏汝
　無懼復憑之有頃京尹上表論上即叱出令杖殺焉
歴城房家園齊博陵君豹之山池其中雜樹森竦泉石
　崇邃歴中袚褉之勝也曾有人折其桐枝者公曰何
<pb:KR3l0125_WYG_012-5a>
　謂傷吾鳳條自後人不復敢折公語叅軍尹孝逸曰
　昔季倫金谷山泉何必踰此孝逸對曰曾詣洛西遊
　其故所彼此相方誠如明敎孝逸常欲還鄴詞人餞
　宿於此豹爲詩曰風淪歴城水月倚華山樹時人以
　此兩句比謝靈運池塘十字焉
單雄信幼時學堂前植一棗樹至年十八伐爲鎗長丈
　七尺拱圍不合刃重七十斤號爲寒骨白常與秦王
　卒相遇秦王以大白羽射中刃火出因爲尉遲敬徳
<pb:KR3l0125_WYG_012-5b>
　拉折
秦叔寶所乘馬號忽雷駮常飲以酒每於月明中試能
　竪越三領黑氊及胡公卒嘶鳴不食而死
徐敬業年十餘歳好彈射英公每曰此兒相不善將赤
　吾族射必溢鏑走馬若滅老騎不能及英公常獵命
　敬業入林趂獸因乘風縱火意欲殺之敬業知無所
　避遂屠馬腹伏其中火過浴血而立英公大奇之
𤣥宗常伺察諸王寧王常夏中揮汗鞔鼔所讀書乃龜
<pb:KR3l0125_WYG_012-6a>
　兹樂譜也上知之喜曰天子兄弟當極醉樂耳
魏僕射收臨代七月七日登舜山徘徊顧眺謂主簿崔
　曰吾所經多矣至於山川沃壤襟帶形勝天下名州
　不能過此唯未審東陽何如崔對曰青有古名齊得
　舊號二處山川形勢相似曾聽所論不能踰越公遂
　命筆爲詩於時新故之際司存缺然求筆不得乃以
　五伯杖畫堂北壁爲詩曰述職無風政復路阻山河
　還思麾葢日留謝此山阿
<pb:KR3l0125_WYG_012-6b>
舜祠東有大石廣三丈許有鑿不醉不歸四字於其上
　公曰此非遺徳令鑿去之
梁宴魏使李騫崔劼樂作梁舍人賀季曰音聲感人深
　也劼曰昔申喜聽歌愴然知是其母理實精妙然也
　梁主客王克曰聽音觀俗轉是精者劼曰延陵昔聘
　上國實有觀風之美季曰卿發此言乃欲挑戰騫曰
　請執鞭弭與君周旋季曰未敢三舍劼曰數奔之事
　久已相謝季曰車亂旗靡恐有所歸劼曰平陰之役
<pb:KR3l0125_WYG_012-7a>
　先鳴已久克曰吾方欲館榖而旌武功騫曰王夷師
　㸇將以誰屬遂共大笑而止樂欲訖有馬數十疋馳
　過末有閹人騫曰巷伯乃同趣馬詎非侵官季曰此
　乃貌似劼曰若値袁紹恐不能免
