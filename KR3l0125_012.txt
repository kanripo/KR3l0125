# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 12


王勃每爲碑頌先墨磨數升引被覆面而卧忽起一筆
　書之初不竄㸃時人謂之腹藁少夢人遺以丸墨盈
　袖燕公常讀其夫子學堂碑頌頭自帝車至太
　甲四句悉不解訪之一公一公言北斗建午七
<pb:KR3l0125_WYG_012-7b>
　曜在南方有是之祥無位聖人當出華葢已下卒
　不可悉
李白名播海内𤣥宗於便殿召見神氣高朗軒軒然若
　霞舉上不覺忘萬乘之尊因命納屨白遂展足與高
　力士曰去靴力士失勢遽爲脫之及出上指白謂力
　士曰此人固窮相白前後三擬詞選不如意悉焚之
　唯留恨别賦及祿山反製樂府詩言太白入月敵可
　摧及祿山死太白蝕月衆言李白唯戲杜考功飯顆
<pb:KR3l0125_WYG_012-8a>
　山頭之句成式偶見李白祠亭上宴别杜考功詩今
　錄首尾曰我覺秋興逸誰言秋興悲山將落日去水
　共晴空宜煙歸碧海夕鴈度青天時相失各萬里茫
　然空爾思
薛平司徒常送太僕卿周皓上諸色人吏中來有一老
　人八十餘著緋皓獨問君屬此司多少時老人言某
　本藝正傷折天寶初高將軍郎君被人打下頷骨脫
　某爲正之高將軍賞錢千萬兼特奏緋皓因頷遣之
<pb:KR3l0125_WYG_012-8b>
　唯薛覺皓顔色不足伺客散獨留從容謂周曰向卿
　問著緋老吏似覺卿不悅何也皓驚曰公用心如此
　精也乃去僕邀薛宿曰此事長可緩言之某年少常
　結豪族爲花柳之遊竟畜亾命訪城中名姬如蠅襲
　羶無不獲者時靖恭坊有姬字夜來稚齒巧笑歌舞
　絶倫貴公子破産迎之予時數輩富於財更擅之會
　一日其母白皓曰某日夜來生日豈可寂寞乎皓與
　往還竟求珍貨合錢數十萬樂工賀懷智紀孩孩皆
<pb:KR3l0125_WYG_012-9a>
　一時絶手扄方合忽覺擊門聲皓不許開良久折關
　而入有少年紫裘騎從數十萬詬其母母與夜來泣
　拜諸客將散皓時氣方剛且恃扛鼎顧從者敵因前
　讓其怙勢攘臂毆之踣於拳下遂突出時都亭驛所
　由魏貞有心義好養私名皓以情投之貞乃藏於妻
　女間時有司追捉急切貞恐蹤露乃夜辦裝腰其白
　金數挺謂皓曰汴州周簡老義士也復與郎君當家
　今可依之且宜謙恭不怠周簡老葢大俠也見魏貞
<pb:KR3l0125_WYG_012-9b>
　書甚喜皓因拜之爲叔遂言狀簡老命居一船中戒
　無妄出供與極厚居歳餘忽聽船上哭泣聲皓濳窺
　之見一少婦縞素甚美與簡老相慰其夕簡老忽至
　皓處問君婚未某有表妹嫁與甲甲卒無子今無所
　歸可事君子皓拜謝之即夕其表妹歸皓有女二人
　男一人猶在舟中簡老忽語皓事已息君貌寢必無
　人識者可遊江淮乃贈百餘千皓號哭而别簡老尋
　卒皓官已達簡老表妹尚在兒娶女嫁將四十餘年
<pb:KR3l0125_WYG_012-10a>
　人無所知者適被老吏言之不覺自媿不知君子察
　人之微有人親見薛司徒說之也
大厯末禪師𤣥覽住荆州陟屺寺道高有風韻人不可
　得而親張璪常畫古松於齋壁符載讃之衛象詩之
　亦一時三絶覽悉加堊焉人問其故曰無事疥吾壁
　也僧那即其甥爲寺之患發瓦探鷇壞牆薰鼠覽未
　嘗責有弟子義詮布衣一食覽亦不稱或怪之乃題
　詩於竹曰大海從魚躍長空任鳥飛忽一夕有梵僧
<pb:KR3l0125_WYG_012-10b>
　撥戸而進曰和尚速作道場覽言有爲之事吾未嘗
　作僧熟視而出反手闔戸門扄如舊覽笑謂左右吾
　將歸歟遂遽浴訖(一曰/蚤起)隱几而化
馬僕射(一曰/侍中)旣立勲業頗自矜伐常有陶侃之意故呼
　田悅爲錢龍至今爲義士非之當時有揣其意者乃
　先著謡於軍中曰齋鐘動也和尚不上堂月餘方異
　其服色謁之言善相馬遽見因請遠左右曰公相非
　人臣然小有未通處當得寶物直數千萬者可以通
<pb:KR3l0125_WYG_012-11a>
　之馬初不實之客曰公豈不聞謡乎正謂公也齋鐘
　動時至也和尚公之名不上堂不自取也馬既聽之
　始惑即爲具肪玉紋犀及貝珠焉客一去不復知之
　馬病劇方悔之也
信都民蘇氏有二女擇良壻張父成往求蘇曰子雖有
　財不能富貴得五品官即死時魏知古方及第蘇曰
　此雖官小後必貴乃以長女之女髮長七尺黑光如
　漆相者云大富貴後知古拜相封夫人云
<pb:KR3l0125_WYG_012-11b>
明皇封禪泰山張說爲封禪使說女壻鄭鎰本九品官
　舊例封禪後自三公以下皆遷轉一級惟鄭鎰因說
　驟遷五品兼賜緋服因大酺次𤣥宗見鎰官位騰躍
　恠而問之鎰無詞以對黄旛綽曰此泰山之力也
成式曾一夕堂中會時妓女玉壺忌魚炙見之色動因
　訪諸妓所惡者有蓬山忌鼠金子忌蝨尤甚坐客乃
　競徵蝨拏鼠事多至百餘條予戲摭其事作破蝨錄
　酉陽雜俎卷十二

<pb:KR3l0125_WYG_013-1a>
欽定四庫全書
　酉陽雜俎卷
