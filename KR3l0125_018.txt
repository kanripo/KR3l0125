# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:19
#+PROPERTY: JUAN 18


　　草篇
芝天寳初臨川郡人李嘉𦙍所居柱上生芝草形類天
　尊太守張景佚截柱獻之
大厯八年廬江縣紫芝生高一丈五尺　芝𩔖至多參
　成芝斷而可續　夜光芝一株九實實墜地如七寸
<pb:KR3l0125_WYG_019-1b>
　鏡視如牛目茅君種於句曲山　隱辰芝狀如斗以
　屋為節以莖為剛
仙經言穿地六尺以鐶實一枚種之灌以黄水五合以
　土堅築之三年生苗如匏(一曰/刻)實如桃五色名鳯腦
　芝食其實唾地為鳯乘升太極　白符芝大雪而華
　　五德芝如車馬　菌芝如樓　凡學道三十年不
　倦天下金翅鳥銜芝至　羅門山食(一曰/生)石芝得地
　仙
<pb:KR3l0125_WYG_019-2a>
蓮石蓮入水必沈唯煎鹽鹹滷能浮之鴈食之糞落山
　石間百年不壞相傳橡子落水為蓮
苔慈恩寺唐三藏院後簷階開成末有苔狀如苦苣初
　於塼上色如鹽綠輕嫩可愛談論僧義林太和初改
　葬碁法師初開塜香氣襲人側卧塼臺上形如生塼
　上苔厚二寸餘作金色氣如&KR0761;檀
瓦松崔融瓦松賦序曰崇文館瓦松者産於屋霤之下
　謂之木也訪山客而未詳謂之草也驗農皇而罕記
<pb:KR3l0125_WYG_019-2b>
　賦云煌煌特秀狀金芝之產霤歴歴虚懸若星榆之
　種天葩條郁毓根柢連卷間紫苔而裛露凌碧瓦而
　含煙又曰慚魏宫之烏悲恧漢殿之紅蓮崔公學博
　無不該悉豈不知瓦松已有著説乎
博邪在屋曰昔耶在牆曰垣衣廣志謂之蘭香生於久
　屋之瓦魏明帝好之命長安西載箕瓦於洛陽以覆
　屋前代詞人詩中多用昔耶梁簡文帝詠薔&KR0340;曰緣
　階覆碧綺依簷映昔耶或言構木上多松栽土木氣
<pb:KR3l0125_WYG_019-3a>
　洩則瓦生松　大厯中修含元殿有一人投狀請瓦
　且言瓦工唯我所能祖父已嘗瓦此殿矣衆工不服
　因曰若有能瓦畢不生瓦松衆方服焉又有李阿黑
　者亦能治屋布瓦如齒間不通綖亦無瓦松木草瓦
　衣謂之屋遊
瓜惡香香中尤忌麝鄭注太和初赴職河中姬妾百餘
　盡騎香氣數里逆於人鼻是歲自京至河中所過路
　瓜盡死一蔕不獲
<pb:KR3l0125_WYG_019-3b>
芰今人但言菱芰諸解草木書亦不分别唯王安貧武
　陵記言四角三角曰芰兩角曰菱今蘇州折腰菱多
　兩脚成式曽於荆州有僧遺一斗郢城菱三角而無
　傷(一曰/刺)可以節(一曰/挼)莎　芰一名水栗一名薢茩
　漢武昆明池中有浮根菱根出水上葉淪沒波下亦
　曰青水芰𤣥都有菱碧色狀如雞飛名翻雞芰仙人
　鳬伯子常採之
兔絲子多近棘及藋山居者疑二草之氣類也
<pb:KR3l0125_WYG_019-4a>
天名精一曰鹿活草昔青州劉&KR1427;宋元嘉中射一鹿剖
　五藏以此草塞之蹶然而起&KR1427;怪而㧞草復倒如此
　三度&KR1427;宻録此草種之多主傷折俗呼為劉&KR1427;草
牡丹前史中無説處唯謝康樂集中言竹間水際多牡
　丹成式撿隋朝種植法七十卷中初不記説牡丹則
　知隋朝花藥中所無也開元末裴士淹為郎官奉使
　幽冀迴至汾州衆香寺得白牡丹一窠植於長安私
　第天寳中為都下奇賞當時名公有裴給事宅看牡
<pb:KR3l0125_WYG_019-4b>
　丹詩時尋訪未獲一本有詩云長安年少惜春殘爭
　認慈恩紫牡丹别有玉盤承露冷無人起就月中看
　太常博士張嵊嘗見裴通祭酒説又房相有言牡丹
　之㑹琯不預焉至德中馬僕射鎮太原又得紅紫二
　色者移於城中元和初猶少今與戎葵角多少矣
　韓愈侍郎有疎從子侄自江淮來年甚少韓令學院
　中伴子弟子弟悉為凌辱韓知之遂為街西假僧院
　令讀書經旬寺主綱復訴其狂率韓遽令歸且責曰
<pb:KR3l0125_WYG_019-5a>
　市肆賤類營衣食尚有一事長處汝所為如此竟作
　何物侄拜謝徐曰某有一藝恨叔不知因指階前牡
　丹曰叔要此花青紫黄赤唯命也韓大竒之遂給所
　須試之乃竪箔曲尺&KR0210;牡丹叢不令人窺掘窠四面
　深及其根寛容人座唯賫紫鑛輕粉朱紅旦暮治其
　根凡七日乃填坑白其叔曰恨較遲一月時冬初也
　牡丹本紫及花發色白紅歴緣毎朶有一聨詩字色
　紫分明乃是韓出官時詩一韻曰雲横秦嶺家何在
<pb:KR3l0125_WYG_019-5b>
　雪擁藍闗馬不前十四字韓大驚異姪且辭歸江淮
　竟不願仕　興唐寺有牡丹一窠元和中著花一千
　二百朶其色有正暈倒暈淺紅淺紫深紫黄白檀等
　獨無深紅又有花葉中無抺心者重臺花者其花面
　徑七八寸　興善寺素師院牡丹色絶佳元和末一
　枝花合歡　金燈一曰九形花葉不相見俗惡人家
　種之一名無義草　合離根如芋魁有游子十二環
　之相須而生而實不連以氣相属一名獨揺一名離
<pb:KR3l0125_WYG_019-6a>
　母言若土人所食者合呼為赤箭
蜀葵可以緝為布枯時燒作灰藏火火久不滅花有重
　臺者
茄子茄字本蓮莖名革遐反今呼伽未知所自成式因
　就節下食有伽子數蒂偶問工部員外郎張周封伽
　子故事張云一名落蘇事具食療本草此誤作食療
　本草元出拾遺本草成式記得隱侯行園詩云寒瓜
　方卧壠秋菰正滿陂紫茄紛爛熳綠芋鬱參差又一
<pb:KR3l0125_WYG_019-6b>
　名崑崙瓜嶺南茄子宿根成樹高五六尺姚向曾為
　南選使親見之故本草記廣州有慎火樹樹大三四
　圍慎火即景天也俗呼為䕶火草　茄子熟者食之
　厚腸胃動氣發疾根能治竈&KR1023;欲其子繁待其花時
　取葉布於過路以灰規之人踐之子必繁也俗謂之
　嫁茄子僧人多炙之甚美有新羅種者色稍白形如
　雞卵西明寺僧造𤣥(一曰/𤣥造)院中有其種　水經云石
　頭西對蔡浦浦長百里上有大荻浦下有茄子浦
<pb:KR3l0125_WYG_019-7a>
異菌開成元年春成式修竹里私第書齋前有枯紫荆
　數枝蠧折因伐之餘尺許至三年秋枯根上生一菌
　大如斗下布五足頂黄白兩暈綠垂裙如鵝鞴(一曰/鞴)
　高尺餘至午色變黑而死焚之氣如麻香成式嘗置
　香爐於枿臺毎念經門生以為善徴後覽諸志怪南
　齊吳郡褚思莊素奉釋氏眠於渠下短柱是柟木去
　地四尺餘有節大明中忽有一物如芝生於節上黄
　色鮮明漸漸長數尺數日遂成千佛狀面目爪指及
<pb:KR3l0125_WYG_019-7b>
　光相衣服莫不完具如金鍱隱起摩之殊軟常以春
　末生秋末落落時佛形如故但色褐耳至落時其家
　貯之箱中積五年思莊不復住其下亦無他顯盛闔
　門夀考思莊父終九十七兄年七十健如壯年
又梁簡文延香園大同十年竹林吐一芝長八寸頭蓋
　似雞頭實黑色其柄似藕柄内通幹空(一曰柄/幹通空)皮質
　皆純白根下㣲紅雞頭實處似竹節脱之又得脱也
　自節處别生一重如結網羅四面同(一曰/周)可五六寸
<pb:KR3l0125_WYG_019-8a>
　圓繞周匝以罩柄上相逺不相著也其似結網衆目
　輕巧可愛其柄又得脱也驗仙書與威喜芝相類
舞草出雅州獨莖三葉葉如决明一葉在莖端兩葉居
　莖之半相對人或近之歌及抵掌謳曲必動葉如舞
　也
䕶門草常山北草名䕶門寘諸門上夜有人(一曰/物)過輒
　叱之
仙人絛出衡岳無根蔕生石上狀如同心帶三股色綠
<pb:KR3l0125_WYG_019-8b>
　亦不常有
睡蓮南海有睡蓮夜則花低入水屯田韋郎中從事南
　海親見
蔓金苔晉時外國獻蔓金苔縈聚之如雞卵投水中蔓
　延波上光泛鑠日如火亦曰夜明苔
異蒿田在實布之子也大和中嘗過蔡州北路側有草
　如蒿莖大如指其端聚葉似鷦鷯巢在顚折視之葉
　中有小鼠數十纔若皂莢子目猶未開啾啾有聲
<pb:KR3l0125_WYG_019-9a>
&KR0097;草北天竺國出&KR0097;草蔓生大葉秋冬不死因重霜露
　遂成&KR0097;如塞上蓬鹽
老鵶爪籬葉如牛蒡而美子熟時色黑狀如爪籬
鴨舌草生水中似蓴俗呼為鴨舌草
胡蔓草生邕容間叢生花偏如支子稍大不成朶色黄
　白葉稍黑誤食之數日卒飲白鵝鴨血則解或以一
　物投之祝曰我買你食之立死
銅匙草生水中葉如翦刀
<pb:KR3l0125_WYG_019-9b>
水耐冬此草經冬在水不死成式於城南村墅池中有
　之
天芋生終南山中葉如荷而厚
水韭生於水湄狀如韭而葉細長可食
地錢葉圓莖細有蔓生溪澗邊一曰積雪草亦曰連錢
　草
蚍蜉酒草一曰鼠耳𧰼形也亦曰尤心草
盆甑草即牽牛子也結實後斷之狀如盆甑其中有子
<pb:KR3l0125_WYG_019-10a>
　似龜蔓如薯蕷
蔓胡桃出南詔大如扁螺兩隔味如胡桃或言蠻中藤
　子也
油㸃草葉似莙薘毎葉上有黑㸃相對
三白草此草初生不白入夏葉端方白農人候之蒔曰
　三葉白草畢秀矣其葉似薯蕷
落迴(一曰博/落迴)有大毒生江淮山谷中莖葉如麻莖中空
　吹作聲如勃邏迴因名之
<pb:KR3l0125_WYG_019-10b>
蒟蒻根大如椀至秋葉滴露隨滴生苗
鬼皂莢生江南地澤如皂莢高一二尺沐之長髮葉亦
　去衣垢
通脱木如蜱麻生山側花上粉主治惡瘡心空中有瓤
　輕白可愛女工取以飾物
毗尸沙花一名日中金錢花本出外國梁大同二年進
　來中土
左行草使人無情范陽長貢
<pb:KR3l0125_WYG_019-11a>
青草槐龍陽縣禆牛山南有青草槐叢生高尺餘花若
　金燈仲夏花發一本云迄千秋
竹肉江淮有竹肉生竹節上如彈丸味如白雞皆向北
　有大樹雞如桮棬呼為胡孫眼
廬山有石耳性熱
野狐絲庭有草蔓生色白花㣲紅大如粟秦人呼為野
　狐絲
金錢花一云本出外國梁大同二年進來中土梁時荆
<pb:KR3l0125_WYG_019-11b>
　州掾属雙陸賭金錢錢盡以金錢花相足魚𢎞謂得
　花勝得錢
荷漢明帝時池中有分枝荷一莖四(一曰/兩)葉狀如駢蓋
　子如𤣥珠可以飾珮也　靈帝時有夜舒荷一莖四
　蓮其葉夜舒晝卷
夢草漢武時異國所獻似蒲晝縮入地夜若抽萌懐其
　草自知夢之好惡帝思李夫人懐之輒夢
烏蓬葉如鳥翅俗呼為仙人花
<pb:KR3l0125_WYG_019-12a>
雀芋狀如雀頭置乾地反濕置濕處復乾飛鳥觸之墮
　走獸遇之僵
望舒草出扶支國草紅色葉如蓮葉月出則舒月沒則
　卷
紅草山戎之北有草莖長一丈葉如車輪色如朝虹齊
　桓時山戎獻其種乃植於庭以表霸者之瑞
神草魏明時苑中合歡草狀如蓍一株百莖晝則衆條
　扶疎夜乃合一莖謂之神草
<pb:KR3l0125_WYG_019-12b>
三蔬晉時有芳蔬園在墉(一曰/金墉)之東有菜名芸藢𩔖有
　三種紫色為上蔬味辛黄色為中蔬味甘青者為下
　蔬味鹹常以三蔬充御菜可以藉食
掌中芥末多國出也取其子置掌中吹之一吹一長長
　三尺乃植於地
水網藻漢武昆明池中有水網藻枝横側水上長八九
　尺有似網目鳬鴨入此草中皆不得出因名之
地日草南方有地日草三足烏欲下食此草羲和之馭
<pb:KR3l0125_WYG_019-13a>
　以手掩烏目食此則美悶不復動　東方朔言為小
　兒時井陷墜至地下數十年無所寄託有人引之令
　往此草中隔紅泉不得渡其人以一隻屐因乘泛紅
　泉得至草處食之
挾劒豆樂浪東有融澤澤中生豆莢形似人挾劒横斜
　而生
牧靡建寧郡烏句山南五百里牧靡草可以解毒百卉
　方盛烏鵲誤食烏喙中毒必急飛牧靡上啄牧靡以
<pb:KR3l0125_WYG_019-13b>
　解也
　
　
　
　
　
　
　酉陽雜俎卷十九

<pb:KR3l0125_WYG_020-1a>
欽定四庫全書
　酉陽雜俎卷二十　　　　唐　段成式
