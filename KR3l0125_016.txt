# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 16


　　廣動植之一(幷序/)
　成式以天地間所化所産突而旋成形者樊然矣故
　山海經爾雅所不能究因拾前儒所著有草木禽魚
　未列經史已載事未悉者或接諸耳目簡編所無者
　作廣動植冀掊土培邱陵之學也昔曹丕著論於火
　布滕循獻疑於鰕鬚蔡謨不識彭蜞劉縚誤呼荔挺
<pb:KR3l0125_WYG_016-1b>
　至今可笑學者豈容畧乎
羽嘉生飛龍飛龍生鳯鳯生鸞鸞生庶鳥　應龍生建
　鳥建鳥生麒麟騏驎生庶獸　分鱗生蛟龍蛟龍生
　鯤鯁鯤鯁生建邪建邪生庶魚　分潭生先龍先龍
　生𤣥魧𤣥魧生靈龜靈龜生庶龜　日馮生𤣥陽閼
　𤣥陽閼生鱗胎鱗胎生幹木幹木生庶木　招搖生
　程君(一曰/若)程君生𤣥玉𤣥玉生醴泉醴泉生應黄應
　黄生黄華黄華生庶草　海間生屈(一曰/尾)龍屈龍生
<pb:KR3l0125_WYG_016-2a>
　容華容華生䔁䔁生藻藻生浮草　甲蟲影伏羽蟲
　體伏　食草者多力而愚食肉者勇敢而悍　齕吞
　者八竅而卵生咀嚼者九竅而胎生　無角者膏而
　先前有角者脂而先後　食葉者有絲食土者不息
　食而不飲者蠶飲而不食者蟬不飲不食者蜉蝣蛚
　(一曰/蚓)屬郤行虵属䊸行蜻&KR0008;属注鳴蜩属旁鳴發皇
　翼鳴蚣蝑股鳴榮原胷鳴　蜩三十日而死　鱣魚
　三月上官於孟津　鷓鴣向日飛　鯿與鱀魚車螯
<pb:KR3l0125_WYG_016-2b>
　與移角並相似　鳯雄鳴節節雌鳴足足行鳴曰歸
　嬉止鳴曰提祑　麒麟牡鳴曰逝(一曰/遊)聖牝鳴曰歸
　和春鳴曰扶助夏鳴曰養綏　鼈無耳為守神　虎
　五指為貙　魚滿三百六十年則為蛟龍引飛去水
　　魚二千斤為蛟　武陽小魚一斤千頭　東海大
　魚瞳子大如三斗盎　桃支竹以四寸為一節木瓜
　一尺一百二十一節　木蘭去皮不死　荆木心方
　　蛇有水草木土四種　孔雀尾端一寸名珠毛
<pb:KR3l0125_WYG_016-3a>
　鶴左右脚裏第一指名兵爪　蜀郡無兔鴿　江南
　(一曰/東)無狼馬　朱提以南無鳩&KR0846;　鳥有四千五百
　種獸有二千四百種　鴞楚鳩所生(騾不/孳乳)蔡中郎以
　反舌為蝦蟇淮南子以蛩為蠛蠓詩義以蟊為螻蛄
　高誘以乾&KR0846;為蟋蟀　兔吐子　鸕鷀吐雛　瓜瓠
　子曰犀胡桃仁曰蝦蟇　蝦蟇無腸　龜(一曰/黿)腸属
　於頭　科斗尾脱則足生　鳥未孕者為禽鳥養子
　曰乳　蛇蟠向壬&KR0846;巢背太歲燕伏戊己虎奮衝破
<pb:KR3l0125_WYG_016-3b>
　乾&KR0846;知來猩猩知往　鸛影抱蝦蟇聲抱　蟬化齊
　后鳥生杜宇　椰子為越王頭壺樓為杜宇項　鷓
　鴣鳴曰向南不北迯閭鳴𤣥壺盧繫項(一曰/頸)豆以二
　七為族粟累十二為寸
人參處處生蘭長生為瑞　有實曰果又在木曰果
　小麥忌戌大麥忌子　薺葶&KR0995;&KR0034;蓂為三葉孟夏煞
　之　烏頭殻外有毛石劫應節生花　木再花夏有
　雹李再花秋大霜　木無故叢　枝盡向下又生及
<pb:KR3l0125_WYG_016-4a>
　一尺至一丈自死皆凶　邑中終歲無烏有冦郡中
　忽無鳥者日烏亡　雞無故自飛去家有蠱雞日中
　不下樹妻妾姦謀　見蛇交三年死蛇冬見寢室主
　兵急　人夜卧無故失髻者鼠妖也　屋柱木無故
　生芝者白為喪赤為血黑為賊黄為喜其形如人面
　者亡財如牛馬者逺役如龜蛇者田蚕耗　德及幽
　隱則比目魚至(一曰/生)妾媵有制則白燕來巢　山上
　有葱下有銀山上有薤下有金山上有薑下有銅錫
<pb:KR3l0125_WYG_016-4b>
　山有寳玉木旁枝皆下垂
葛稚川嘗就上林令魚泉得朝臣所上草木名二十餘
　種鄰人石瓊就之求借一皆遺弃語曰買魚得鱮不
　如食茹寧去累世宅不去䱥魚額洛鯉伊魴貴於牛
　羊得合瀾蠾雖不足豪亦足以高　㯽榔扶留可以
　忘憂　白馬甜榴一實直牛　草木暉暉蒼黄亂飛
　　羽篇
鳯骨黑雄雌夕旦鳴各異黄帝使伶倫制十二籥寫之
<pb:KR3l0125_WYG_016-5a>
　其雄聲其雌音樂有鳯凰臺此鳯脚下物如白石者
　鳯有時來儀候其所止處掘深三尺有圓石如卵正
　白服之安心神
孔雀釋氏書言孔雀因雷聲而孕
鸛江淮謂羣鸛旋飛為鸛井鶴亦好旋飛必有風雨人
　探巢取鸛子六十里旱能羣飛薄霄激雨雨為之散
烏鳴地上無好聲人臨行烏鳴而前引多喜此舊占所
　不載　貞元四年鄭汴二州羣烏飛入田緒李納境
<pb:KR3l0125_WYG_016-5b>
　内銜木為城高至二三尺方一里餘納緒惡而命焚
　之信宿如舊烏口皆流血　俗候烏飛翅重天將雨
鵲巢中必有梁崔圓相公妻在家時與姊妹戲於後園
　見二鵲搆巢共銜一木如筆管長尺餘安巢中衆悉
　不見俗言見鵲上梁必貴　大厯八年乾陵上仙觀
　天尊殿有雙鵲銜柴及泥補葺隟壞一十五處宰臣
　上表賀
貞元三年中書省梧桐樹上有鵲以泥為巢焚其巢可
<pb:KR3l0125_WYG_016-6a>
　禳狐魅
燕凡狐白貉鼠之𩔖燕見之則毛脱或言燕蟄於水(一/曰)
　(月/)底舊説燕不入室是井之虚也取桐為男女各一
　投井中燕必來胸班黑聲大名胡燕其巢有容疋素
　練者
雀釋氏書言雀沙生因浴沙塵受卵蜀弔烏山至雉雀
　來弔最悲百姓夜燃火伺取之無嗉不食似持(一曰/特)
　悲者以為義則不煞
<pb:KR3l0125_WYG_016-6b>
鴿大理丞鄭復禮言波斯舶上多養鴿鴿能飛行數千
　里輒放一隻至家以為平安信
鸚鵡能飛衆鳥趾前三後一唯鸚鵡四趾齊分凡鳥下
　瞼眨上獨此鳥兩瞼俱動如人目　𤣥宗時有五色
　鸚鵡能言上令左右試牽帝衣鳥輒瞋目叱吒歧府
　文學能延京獻鸚鵡篇以賛其事張燕公有表賀稱
　為時樂鳥
杜鵑始陽相催而鳴先鳴者吐血死嘗有人山行見一
<pb:KR3l0125_WYG_016-7a>
　羣寂然聊學其聲即死初鳴先聽其聲者主離别厠
　上聽其聲不祥厭之法當為大聲應之
雊鵒舊言可使取火效人言勝鸚鵡取其目睛和人乳
　研滴眼中能見煙霄外物也
鵝濟南郡張公城西北有鵝浦南燕世有漁人居水側
　常聽鵝之聲衆中有鈴聲甚清亮候之見一鵝咽頸
　極長羅得之項上有銅鈴綴以銀鏁隱起元鼎元年
　字
<pb:KR3l0125_WYG_016-7b>
晉時營道縣令何潛之於縣界得鳥大如白鷺膝上髀
　下自然有銅鐶貫之
鵁鶄舊言辟火災巢於高樹生子穴中銜其母翅飛下
　養之
&KR0008;(即鴟/字)相傳鶻生三子一為&KR0008;肅宗張皇后專權毎進
　酒常寘&KR0008;腦酒&KR0008;腦酒令人久醉健忘
異鳥天寳二年平盧有紫蟲食禾苖時東北有赤頭鳥
　羣飛食之　開元二十三年榆關有虸蚄蟲延入平
<pb:KR3l0125_WYG_016-8a>
　州界亦有羣雀食之又開元中具州蝗蟲食禾有大
　白鳥數千小白鳥數萬盡食其蟲
大厯八年大鳥見武功羣鳥隨噪之行營將張日芬射
　獲之肉翅狐首四足足有爪廣四尺三寸狀𩔖蝙蝠
　又邠州有白頭鳥乳鴝鵒
王母使者齊郡函山有鳥足青觜赤黄素翼絳顙名王
　母使者昔漢武登此山得玉函長五寸帝下山玉函
　忽化為白鳥飛去世傳山上有王母藥函常令鳥守
<pb:KR3l0125_WYG_016-8b>
　之
吐綬鳥魚復縣南山有鳥大如鴝鵒羽色(一曰/毛)多黑雜
　以黃白頭頰似雉有時吐物長數寸丹彩彪炳形色
　𩔖綬因名為吐綬鳥又食必蓄嗉臆前大如斗慮觸
　其嗉行毎逺草木故一名避株鳥
鸛鷒一名&KR2432;羿形似鵲人射之則銜矢反射人
鸏鵰喙大而句長一尺赤黃色受二升南人以為酒杯
　也
<pb:KR3l0125_WYG_016-9a>
菘節鳥四脚尾似鼠形如雀終南深谷中有之
老&KR0008;秦中山谷間有鳥如梟色青黄肉翅好食煙見人
　輒驚落隱首草穴中常露身其聲如嬰兒啼名老&KR0008;
柴蒿京之近山有柴蒿鳥頭有冠如戴勝大若野鷄
兜兜鳥其聲自號正月以後作聲至五月節不知所在
　其形似鴝鵒
蝦蟆䕶南山下有鳥名蝦蟆䕶多在田中頭有冠色蒼
　足赤形似鷺
<pb:KR3l0125_WYG_016-9b>
夜行遊女一曰天帝女一名釣星夜飛晝隱如鬼神衣
　毛為飛鳥脱毛為婦人無子喜取人子胸前有乳凡
　人飴小兒不可露處小兒衣亦不可露曬毛落衣中
　當為鳥&KR1090;或以血㸃其衣為誌或言產死者所化
鬼車鳥相傳此鳥昔有十首能收人魂一首為犬所噬
　秦中天陰有時有聲聲如力車鳴或言是水鷄過也
白澤圖謂之蒼鸆帝嚳書謂之逆鶬夫子子夏所見寳
　厯中國子四門助教史迥語成式嘗見裴瑜所注爾
<pb:KR3l0125_WYG_016-10a>
　雅言鶬麋鴰是九頭鳥也
細鳥漢武時畢勒國獻細鳥以方尺玉為籠數百頭狀
　如蠅聲如鴻鵠此國以候日因名候日蟲集宫人衣
　輒蒙愛幸
嗽金鳥出昆明國形如雀色黄常翶翔於海上魏明帝
　時其國來獻此鳥飴以真珠及龜腦常吐金屑如粟
　鑄之乃為器服宫人爭以鳥所吐金為釵珥謂之辟
　寒金以鳥不畏寒也宫人相嘲弄曰不服辟寒金郍
<pb:KR3l0125_WYG_016-10b>
　得帝王心不服辟寒鈿郍得帝王憐
背明鳥吳時越巂之南獻背明鳥形如鶴止不向明巢
　必對北其聲百變
岢嵐鳥出河西赤塢鎮狀似烏而大飛翔於陣上多不
　利
鷫鸘狀如鷰稍大足短趾似鼠未嘗見下地常止林中
　偶失勢控地不能自振及舉上凌青霄出涼州
鵴鳥武州縣合火山山上有鵴鳥形類烏觜赤如丹一
<pb:KR3l0125_WYG_016-11a>
　名赤觜鳥亦曰阿鵴鳥
訓狐惡鳥也鳴則後竅應之
百勞博勞也相傳伯竒所化取其所&KR0191;枝鞭小兒能令
　速語南人母繼有娠乳兒病如瘧唯鵙毛治之
　　毛篇
師子釋氏書言師子筋為絃鼓之衆絃皆絶　西域有
　黑師子捧師子　集賢校理張希復言舊有師子尾
　拂夏月蠅蚋不敢集其上
<pb:KR3l0125_WYG_016-11b>
舊説蘇合香師子糞也
𧰼舊説𧰼性久識見其子皮必泣一枚重千斤
釋氏書言𧰼七牙拄地六牙牙生理必因雷聲
又言龍𧰼六十歲骨方足今荆地𧰼色黑兩牙江猪也
　　咸亨二年周澄國遣使上表言訶伽國有白𧰼首
　垂四牙身運五足𧰼之所在其土必豐以水洗牙飲
　之愈疾請發兵迎取　𧰼膽隨四時在四腿春在前
　左夏在前右如龜無定體也鼻端有爪可拾針肉有
<pb:KR3l0125_WYG_016-12a>
　十二般唯鼻是其本肉　陶貞白言夏月合藥宜置
　𧰼牙於藥旁南人言𧰼妬惡犬聲獵者裹糧登高樹
　搆熊巢伺之有羣𧰼過則為犬聲悉舉鼻吼呌循守
　不復去或經五六日困倒其下因潛煞之耳後有穴
　薄如鼓皮一刺而斃胷前小横骨灰之酒服令人能
　浮水出沒食其肉令人體重　古訓言𧰼孕五歲始
　生
虎交而月暈仙人鄭思逺常騎虎故人許隱齒痛求治
<pb:KR3l0125_WYG_016-12b>
　鄭曰唯得虎鬚及熱挿齒間即愈鄭為㧞數莖與之
　因知虎鬚治齒也　虎殺人能令屍起自解衣方食
　之虎威如乙字長一寸在脇兩旁皮内尾端亦有之
　佩之臨官佳無官人所媢嫉　虎夜視一目放光一
　目看物獵人候而射之光墜入地成白石主小兒驚
馬虜中䕶蘭馬五白馬也亦曰玉面諳真馬十三歲馬
　也以十三歲已下可以留種舊種馬戎馬八尺田馬
　七尺駑馬六尺　瓜州飼馬以薲草沙州以茨萁涼
<pb:KR3l0125_WYG_016-13a>
　州以㪍突渾蜀以稗草以蘿蔔根飼馬馬肥安比飼
　馬以沙蓬根針　大食國馬解人語　悉怛國怛幹
　國出好馬　馬四歲兩齒至二十歲齒盡平　體名
　有輸鼠外鳬烏頭龍翅虎口　豬槽飼馬石灰泥槽
　汗而繫門三事落駒　迴毛在頸白馬黑馬鞍下腋
　下迴毛右脅白毛左右後足白　馬四足黑目下横
　毛黄馬白喙旋毛在吻後汗溝上通尾本目赤睫亂
　及反睫白馬黑目目白郤視並不可騎夜眼名附蟬
<pb:KR3l0125_WYG_016-13b>
　尸肝名懸熢亦曰雞舌綠袟方言以地黄甘草噉五
　十歲生三駒
牛北人牛瘦者多以蛇灌鼻口則為獨肝水牛有獨肝
　者殺人逆賊李希烈食之而死　相牛法岐胡有夀
　膺匡欲廣毫筋欲横蹄後筋也常有聲有黄也角冷
　有病旋毛在珠泉無夀睫亂觸人銜烏角偏妨主毛
　少骨多有力溺射前良牛也疎肋難養三歲二齒四
　嵗四齒五歲六齒六歲以後毎一年接脊骨一節
<pb:KR3l0125_WYG_016-14a>
寗公所飰牛陰虹属頸陰虹雙筋自尾属頸也
北方之先索國有泥師都二妻生四子一子化為鴻遂
　委三子謂曰爾可從古旃古旃牛也三子因隨牛牛
　所糞悉成肉酪　太原縣北有銀牛山漢建武二十
　一年有人騎白牛蹊人田田父訶詰之乃曰吾北海
　使將看天子登封遂乘牛上山田父尋至山上唯見
　牛跡遺糞皆為銀也明年世祖封禪
鹿虞部郎中陸紹弟為盧氏縣尉嘗觀獵人獵忽遇鹿
<pb:KR3l0125_WYG_016-14b>
　五六頭臨澗見人不驚毛班如畫陸怪獵人不射問
　之獵者言此仙鹿也射之不能傷且復不利陸不信
　强之獵者不得已一發矢鹿帶箭而去及返射者墜
　崖折左足
南康記云合浦有鹿額上戴科藤一枝四條直上各一
　丈
犀之通天者必惡影常飲濁水當其溺時人趂不復移
　足角之理形似百物或云犀角通者是其病然其理
<pb:KR3l0125_WYG_016-15a>
　有倒揷正揷腰鼓揷倒者一半已下通正者一半已
　上通腰鼓者中斷不通故波斯謂牙為白暗犀為黑
　暗成式門下醫人吳士臯嘗職于南海郡見舶主説
　本國取犀先於山路多植木如狙栻云犀前脚直常
　倚木而息木欄折則不能起犀牛一名奴角有鴆處
　必有犀也犀三毛一孔劉孝標言犀墮角埋之以假
　角易之
駞性羞木蘭篇明駞千里脚多誤作鳴字駞卧腹不帖
<pb:KR3l0125_WYG_016-15b>
　地屈足漏明則行千里
天鐵熊高宗時加(一曰/伽)毗葉國獻天鐵熊擒白𧰼師子
狼大如狗蒼色作聲諸竅皆沸䏶中筋大如鴨卵有犯
　盜者薰之當令手攣縮或言狼筋如織絡小囊蟲所
　作也狼糞煙直上烽火用之　或言狼狽是兩物狽
　前足絶短毎行常駕於狼腿上狽失狼則不能動故
　世言事乖者稱狼狽　臨濟郡西有狼塚近世曾有
　人獨行於野遇狼數十頭其人窘急遂登草積上有
<pb:KR3l0125_WYG_016-16a>
　兩狼乃入穴中負出一老狼老狼至以口㧞數莖草
　羣狼遂竟㧞之積將崩遇獵者救之而免其人相率
　掘此塜得狼百餘頭殺之疑老狼即狽也
貊澤大如犬其膏宣利以手所承及於銅鐵瓦器中貯
　悉透以骨盛則不漏
狤&KR2077;徼外勃樊州熏陸香所出也如楓脂狤&KR2077;好啖之
　大者重十斤狀似獺其頭身四支了無毛唯從鼻上
　竟脊至尾有青毛廣一寸長三四分獵得者斫刺不
<pb:KR3l0125_WYG_016-16b>
　傷積薪焚之不死乃大杖擊之骨碎乃死
黄𦝫一名唐已人見之不祥俗相傳食虎
香貍取其水道連囊以酒澆乾之其氣如真麝
耶希有鹿兩頭食毒草是其胎矢也夷謂鹿為耶矢為
　希
&KR0008;似黄狗圊有常處若行逺不及其家(一云/處)則以草塞
　其尻
猳&KR0008;蜀西南髙山土有物如猴狀長七尺名猳&KR0008;一曰
<pb:KR3l0125_WYG_016-17a>
　馬化好竊人妻多時形皆類之盡姓楊蜀中姓楊者
　往往玃爪
狒狒飲其血可以見鬼力負千斤笑輒上吻掩額狀如
　獼猴作人言如鳥聲能知生死血可染緋髮可為髲
　舊説反踵獵者言無膝睡常以物宋建武髙城郡進
　雌雄二頭
在子者鼈身人首炙之以藿則鳴曰在子
大尾羊康居出大尾羊尾上旁廣重十斤　又僧𤣥奘
<pb:KR3l0125_WYG_016-17b>
　至西域大雪山髙嶺下有一村養羊大如驢　賔國
　出野青羊尾如翠色土人食之
　
　
　
　
　
　酉陽雜俎卷十六

<pb:KR3l0125_WYG_017-1a>
欽定四庫全書
　酉陽雜俎卷十七　　　　唐　段成式　撰
　　廣動植之二
