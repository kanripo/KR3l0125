# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 14


　　諾臯記上
　夫度朔司刑可以知其情狀葆登掌祀將以著於感
　通有生盡幻遊魂為變乃聖人定璇璣之式立巫祝
　之官考乎十煇之祥正乎九黎之亂當有道之日鬼
　不傷人在觀德之時神無乏主若列生言竈下之駒
　蝃莊生言户内之雷霆楚莊爭隨兕而禍移齊桓覩
<pb:KR3l0125_WYG_014-1b>
　委蛇而病愈徵祥變化無日無之在乎不傷人不乏
　主而已成式因覽歴代怪書偶疏所記題曰諾臯記
　街談鄙俚與言風波不足以辨九鼎之𧰼廣七車之
　對然遊息之暇足為鼓吹耳
崑崙之墟帝之下都百神所在也大荒中有靈山有十
　巫咸曰即昐彭姑具禮抵謝羅從此升降
天山有神是為渾潡狀如槖而光其光如火六足重翼
　無面目是識(一曰/嗜音)歌舞實為帝江形天與帝爭神帝
<pb:KR3l0125_WYG_014-2a>
　斷其首葬之常羊山乃以乳為目臍為口操干戚而
　舞焉
漢竹宫用紫泥為壇天神下若流火玉飾器七千枚(一/作)
　(枝/)舞女三百人一曰漢祭天神用萬二千杯養牛五
　歲重三千斤
太一君諱臘天秩萬二千石
天翁姓張名堅字刺渴漁陽人少不羈無所拘忌常張
　羅得一白雀愛而養之夢天劉翁責怒毎欲殺之白
<pb:KR3l0125_WYG_014-2b>
　雀輒以報堅堅設諸方待之終莫能害天翁遂下觀
　之堅盛設賓主乃竊騎天翁車乘白龍振䇿登天天
　翁乘餘龍追之不及堅既到𤣥宫易百官杜塞北門
　封白雀為上卿侯改白雀之𦙍不産于下土劉翁失
　治徘徊五岳作災堅患之以劉翁為太山太守主生
　死之籍
北斗魁第一星神名執(一曰/報)陰第二星曰叶詣第三星
　曰視金第四星曰拒理第五星曰防仵第六星曰開
<pb:KR3l0125_WYG_014-3a>
　寳第七星曰招搖(一曰/始)
東王公諱倪字君明天下未有人民時秩二萬六千石
　佩雜綬綬長六丈六尺從女九千以丁亥日死
西王母姓楊諱回治崑崙西北隅以丁丑日死一曰婉
　衿
竈神名隗狀如美女又姓張名單字子郭夫人字卿忌
　有六女皆名察(一作/祭)洽常以月晦日上天白人罪狀
　大者奪紀紀三百日小者奪筭筭一百日故為天帝
<pb:KR3l0125_WYG_014-3b>
　督使下為地精己丑日日出卯時上天禺中下行署
　此日祭得福其属神有天帝嬌孫天帝大夫天帝都
　尉天帝長兄硎上童子突上紫官君太和君玉池夫
　人等一曰竈神名壤子也
河伯人面乘兩龍一曰冰夷一曰馮夷又曰人面魚身
　金一匱言名馮循(一作/脩)河圖言姓吕名夷穆天子傳
　言無夷淮南子言馮遲聖賢記言服八石得水仙抱
　朴子曰八月上庚日溺河
<pb:KR3l0125_WYG_014-4a>
甲子神名弓隆欲入水内呼之河泊九千導引入水不
　溺　甲戌神名執明呼之入火不燒
太真科經説有鬼仙丙戌日鬼名&KR0034;生　丙午日鬼名
　挻&KR0008;　乙卯日鬼名天陪　戊午日鬼名耳述　壬
　戌日鬼名&KR0146;　辛丑日鬼名䢑　乙酉日鬼名聶左
　　丙辰日鬼名夭&KR0146;　辛卯日鬼名&KR0034;　酉䖝鬼名
　髮廷&KR0146;　厠鬼名頊天竺(一曰/笙)語忘敬遺二鬼名婦
　人臨産呼之不害人長三寸三分上下烏衣　馬鬼
<pb:KR3l0125_WYG_014-4b>
　名賜　虵鬼名&KR0008;石圭(一曰/㕓)　井鬼名瓊　衣服鬼
　名甚遼　神荼鬱壘領萬鬼
古龜兹國王阿主兒者有神異力能降伏毒龍時有賈
　人買市人金銀寳貨至夜中錢並化為炭境内數百
　家皆失金寳王有男先出家成阿羅漢果王問之羅
　漢曰此龍所為龍居北山其頭若虎今在某處眠耳
　王乃易衣持劎黙出至龍所見龍卧將欲斬之因曰
　吾斬寐龍誰知吾有神力遂叱龍龍驚起化為獅子
<pb:KR3l0125_WYG_014-5a>
　王即乘其上龍怒作雷聲騰空至城北二十里王謂
　龍曰爾不降當斷爾頭龍懼王神力乃作人語曰勿
　殺我我當與王乘欲有所向隨心即至王許之後常
　乘龍而行
乾陁國昔有王神勇多謀號伽當(一曰加/色伽當)討襲諸國所
　向悉降至五天竺國得上細&KR1303;二條自留一一與妃
　妃因衣其&KR1303;謁王&KR1303;當妃乳上有鬱金香手印跡王
　見驚恐謂妃曰爾忽著此手跡之服何也妃言向王
<pb:KR3l0125_WYG_014-5b>
　所賜之&KR1303;王怒問藏臣藏臣曰&KR1303;本有是非臣之咎
　王追商者問之商言南天竺國娑陁婆恨王有宿願
　毎年所賦細&KR1303;並重疊積之手染鬱金印於&KR1303;上千
　萬重手印悉透丈夫衣之手印當背婦人衣之手印
　當乳王令左右披之皆如商者言王因叩劎曰吾若
　不以劎裁娑陁婆恨王手足無以寢食乃遣使就南
　天竺索娑陁婆恨王手足使至其國娑陁婆恨王與
　羣臣紿報曰我國雖有王名娑陁婆恨元無王也但
<pb:KR3l0125_WYG_014-6a>
　以金為王設於殿上凡統領教習在臣下耳王遂起
　𧰼馬兵南討其國其國隱其王於地窟中鑄金人來
　迎王知其偽且自恃福力因斷金人手足娑陁婆恨
　王於窟中手足亦自落也
齊郡接歴山上有古鐵鎖大如人臂繞其峯再浹相傳
　本海中山山神好移故海神鎖之挽鎖斷飛來於此
　矣
太原郡東有崖山天旱土人常燒此山以求雨俗傳崖
<pb:KR3l0125_WYG_014-6b>
　山神娶河伯女故河伯見火必降雨救之今山上多
　生水草
華不注泉齊頃公取水處方圓百餘步北齊時有人以
　繩千尺沉石試之不窮石出赤如血其人不久坐事
　死
荆州永豐縣東鄉里有卧石一長九尺六寸其形似人
　體青黄隱起狀若雕刻境若旱便齊(一作祭/无齊字)手而舉
　之小舉小雨大舉大雨相傳此石忽見於此本長九
<pb:KR3l0125_WYG_014-7a>
　尺今加六寸矣
清(一曰/淯)水宛(一曰/穴)口旁義興十二年有兒羣浴此水忽
　然岸側有錢出如流沙因竟取之手滿置地隨復去
　乃衣襟結之然後各有所得流錢中有銅車以銅牛
　牽之行甚迅速諸童奔逐掣得車一脚徑可五寸許
　猪鼻轂有六幅通體青色轂内黄鋭狀如常運於時
　沈敬守南陽求得車脚錢行時貫草輒便停破竟不
　知所終往
<pb:KR3l0125_WYG_014-7b>
虎窟山相傳燕建平中濟南太守胡諮於此山窟得白
　虎因名焉
烏山下無水魏末有人掘井五丈得一石函函中得一
　龜大如馬蹄積炭五枝於函旁復掘三丈遇盤石下
　有水流洶洶然遂鑿石穿水北流甚駛俄有一船觸
　石而上匠人窺船上得一杉木板板刻字曰吳赤烏
　二年八月十日武昌王子義之船
平原縣西十里舊有杜林南燕太上末有邵敬伯者家
<pb:KR3l0125_WYG_014-8a>
　於長白山有人寄敬伯一函書言我吳江使也令吾
　通問於濟伯今須過長白幸君為通之仍教敬伯但
　於杜林中取杜葉投之於水當有人出敬伯從之果
　見人出引敬伯懼水其人令敬伯閉目似入水中豁
　然宫殿宏麗見一翁年可八九十坐水精牀發函開
　書曰裕興超滅侍衛者皆圓眼具甲胄敬伯辭出以
　一刀子贈敬伯曰好去但持此刀當無水厄矣敬伯
　出還至杜林中而衣裳初無沾濕果其年宋武帝滅
<pb:KR3l0125_WYG_014-8b>
　燕敬伯三年居兩河間夜中忽大水舉村俱沒唯敬
　伯坐一榻牀至曉著履敬伯下看之牀乃是一大黿
　(一曰/龜)也敬伯死刀子亦失世傳杜林下有河伯冢
妬婦津相傳言晉大始中劉伯玉妻段氏字光明性妬
　忌伯玉常於妻前誦洛神賦語其妻曰娶婦得如此
　吾無憾焉明光曰君何以水神善而欲輕我吾死何
　愁不為水神其夜乃自沈而死死後七日託夢語伯
　玉曰君本願神吾今得為神也伯玉寤而覺之遂終
<pb:KR3l0125_WYG_014-9a>
　身不復渡水有婦人渡此津者皆壊衣枉粧然後敢
　濟不爾風波暴發醜婦雖粧飾而渡其神亦不妬也
　婦人渡河無風浪者以為已醜不致水神怒醜婦諱
　之無不皆自毁形容以塞嗤笑也故齊人語曰欲求
　好婦立在津口婦立水旁好醜自彰
虞道施義熈中乗車山行忽有一人烏衣徑上車言寄
　載頭上有光口目皆赤面被毛行十里方去臨别語
　施曰我是驅除大將軍感爾相容因留贈銀環一雙
<pb:KR3l0125_WYG_014-9b>
晉隆安中吳興有人年可二十自號聖公姓謝死已百
　年忽詣陳氏宅言是已舊宅可見還不爾燒汝一夕
　火發蕩盡因有鳥毛挿地繞宅周匝數重百姓乃起
　廟
大定初有士人隨新羅使風吹至一處人皆長鬚語與
　唐言通號長鬚國人物茂盛棟宇衣冠稍異中國地
　曰扶桑洲其署官品有王長戢波目役島邏等號士
　人歴謁數處其國皆敬之忽一日有車馬數十言大
<pb:KR3l0125_WYG_014-10a>
　王召客行兩日方至一大城甲士守門焉使者導士
　人入伏謁殿宇高敞儀衛如王者見士人拜伏小起
　乃拜士人為司風長兼駙馬其主甚美有鬚數十根
　士人威勢烜赫富有珠玉然毎歸見其妻則不悦其
　王多月滿夜則大㑹後遇㑹士人見姬嬪悉有鬚因
　賦詩曰花無蘂不妍女無鬚亦醜丈人試遣惣無未
　必不如惣有王大笑曰駙馬竟未能忘情於小女頥
　頷間乎經十餘年士人有一兒二女忽一日其君臣
<pb:KR3l0125_WYG_014-10b>
　憂慼士人怪問之王泣曰吾國有難禍在旦夕非駙
　馬不能救士人驚曰茍難可弭性命不敢辭也王乃
　令具舟命兩使隨士人謂曰煩駙馬一謁海龍王但
　言東海第三汊第七島長鬚國有難求救我國絶㣲
　須再三言之因涕泣執手而别士人登舟瞬息至岸
　岸沙悉七寳人皆衣冠長大士人乃前求謁龍王龍
　宫狀如佛寺所圖天宫光明迭激目不能視龍王降
　階迎士人齊級升殿訪其來意士人具説龍王即令
<pb:KR3l0125_WYG_014-11a>
　速勘良久一人自外白曰境内並無此國其人復哀
　祈言長鬚國在東海第三汊第七島龍王復叱使者
　細尋勘速報經食頃使者返曰此島鰕合供大王此
　月食料前日已追到龍王笑曰客固為鰕所魅耳吾
　雖為王所食皆稟天符不得妄食今為客減食乃令
　引客視之見鐵鑊數十如屋滿中是鰕有五六頭色
　赤大如臂見客跳躍似求救狀引者曰此鰕王也士
　人不覺悲泣龍王命放鰕王一鑊令二使送客歸中
<pb:KR3l0125_WYG_014-11b>
　國一夕至登舟回顧二使乃巨龍也
天寳初安思順進五色玉帶又於左藏庫中得五色玉
　杯上怪近日西賮無五色玉令責安西諸蕃蕃言比
　常進皆為小勃律所劫不達上怒欲征之羣臣多諫
　獨李右座賛成上意且言武成王天運謀勇可將乃
　命王天運將四萬人兼統諸蕃兵伐之及逼勃律城
　下勃律君長恐懼請罪悉出寳玉願歲貢獻天運不
　許即屠城虜三千人及其珠璣而還勃律中有術者
<pb:KR3l0125_WYG_014-12a>
　言將軍無義不祥天將大風雪矣行數百里忽&KR0275;風
　四起雪花如翼風激小海水成冰柱起而復摧經半
　日小海漲湧四萬人一時凍死唯蕃漢各一人得還
　具奏𤣥宗大驚異即令中使隨二人驗之至小海側
　冰猶崢嶸如山隔冰見兵士屍立者坐者瑩徹可數
　中使將返冰忽稍釋衆屍亦不復見
郭代公嘗山居中夜有人面如盤瞚目出於燈下公了
　無懼色徐染翰題其頰曰久戍人偏老長征馬不肥
<pb:KR3l0125_WYG_014-12b>
　公之警句也題畢吟之其物遂滅數日公隨樵閒步
　見巨木上有白耳大如數斗所題句在焉
大厯中有士人庄在渭南遇疾卒於京妻柳氏因庄居
　一子年十一二夏夜其子忽恐悸不眠三更後忽見
　一老人白衣兩牙出吻外熟視之良久漸近牀前牀
　前有婢眠熟因扼其喉咬然有聲衣隨手碎攫食之
　須臾骨露乃舉起飲其五藏見老人口大如簸箕子
　方呌一無所見婢已骨矣數月後亦無他士人祥齋
<pb:KR3l0125_WYG_014-13a>
　日暮柳氏露坐逐涼有胡蜂遶其首面柳氏以扇擊
　墮地乃胡桃也柳氏遽取翫之掌中遂長初如拳如
　椀驚顧之際已如盤矣嚗然分為兩扇空中輪轉聲
　如分蜂忽合於柳氏首柳氏碎首齒着于樹其物因
　飛去竟不知何怪也
賈相公在滑州境内大旱秋稼盡損賈召大將二人謂
　曰今歲荒旱煩君二人救三軍百姓也皆言茍利軍
　州死不足辭賈笑曰君可辱為健步乙日當有兩騎
<pb:KR3l0125_WYG_014-13b>
　衣慘緋所乘馬蕃步鬛長經市出城君等蹤之識其
　所滅處則吾事諧矣二將乃裹糧衣皂行尋之一如
　賈言自市至野二百餘里映大冢而滅遂壘石標表
　誌焉經信而返賈大喜令軍健數百人具畚鍤與二
　將偕往其所因發冢獲陳粟數十萬斛人竟不之測
胡珦為虢州時獵人殺得鹿重一百八十斤蹄下貫銅
　鐶鐶上有篆字博物不能識之
博士丘濡説汝州旁縣五十年前村人失其女數歲忽
<pb:KR3l0125_WYG_014-14a>
　自歸言初被物寐中牽去倐止一處及明乃在古塔
　中見美丈夫謂曰我天人分合得汝為妻自有年限
　勿生疑懼且戒其不窺外也日兩返下取食有時炙
　餌猶熱經年女伺其去竊窺之見其騰空如飛火髪
　藍膚磔磔耳如驢焉至地乃復人矣驚怖汗洽其物
　返覺曰爾固窺我我實野叉與爾有緣終不害爾女
　素惠謝曰我既為君妻豈有惡乎君既靈異何不居
　人間使我時見父母乎其物言我輩罪業或與人雜
<pb:KR3l0125_WYG_014-14b>
　處則疫癘作今形跡已露任爾縱觀不久當爾歸也
　其塔去人居止甚近女常下視其物在空中不能化
　形至地方與人雜或有白衣塵中者其物斂手側避
　或見拂其頭唾其面者行人悉若不見及歸女問之
　向見君街中有敬之者有戲狎之者何也物笑曰世
　有喫牛肉者予得而欺之或遇忠直孝養釋道守戒
　律法籙者吾悞犯之當為天戮又經年忽悲泣語女
　緣已盡候風雨送爾歸因授一青石大如雞卵言至
<pb:KR3l0125_WYG_014-15a>
　家可磨此服之能下毒氣一夕風雷其物遽持女曰
　可去矣如釋氏言屈伸臂頃已至其家墜之庭中其
　母因磨石飲之下物如青泥斗餘
李公佐大厯中在廬州有書吏王庚請假歸夜行郭外
　忽値引騎呵辟書吏遽映大樹窺之且怪此無尊官
　也導騎後一人紫衣儀衛如節使後有車一乗方渡
　水御者前白車&KR1687;索斷紫衣者言撿簿遂見數吏撿
　簿曰合取廬州某里張某妻脊筋乃書吏之姨也頃
<pb:KR3l0125_WYG_014-15b>
　刻吏迴持兩條白物各長數尺乃渡水而去至家姨
　尚無恙經宿忽患背疼半日而卒
元和初有一士人失姓字因醉卧㕔中及醒見古屛上
　婦人等悉於牀前踏歌歌曰長安女兒踏春陽無處
　春陽不斷腸舞袖弓腰渾忘却蛾眉空帶九秋霜其
　中雙鬟者問曰如何是弓腰歌者笑曰汝不見我作
　弓腰乎乃反首髻及地腰勢如規焉士人驚懼因叱
　之忽然上屛亦無其他
<pb:KR3l0125_WYG_014-16a>
鄭相在梁州有龍興寺僧智圓善總持勑勒之術制邪
　理病多著效日有數十人候門智圓臘高稍倦鄭公
　頗敬之因求住城東隟地鄭公為起草屋種植有沙
　彌行者各一人居之數年暇日智圓向陽科脚甲有
　婦人布衣甚端麗至階作禮智圓遽整衣怪問弟子
　何由至此婦人因泣曰妾不幸夫亡而子幼小老母
　危病知和尚神咒助力乞加救䕶智圓曰貧道本厭
　城隍喧啾兼煩於招謝弟子母病可就此為加持也
<pb:KR3l0125_WYG_014-16b>
　婦人復再三泣請且言母病劇不可舉扶智圓亦哀
　而許之乃言從此向北二十餘里至一村村側近有
　魯家庄但訪韋十娘所居也智圓詰朝如言行二十
　餘里歴訪悉無而返來日婦人復至僧責曰貧道昨
　日逺赴約何差謬如此婦人言只去和尚所止處二
　三里耳和尚慈悲必為再往僧怒曰老僧衰暮今誓
　不出婦人乃聲高曰慈悲河在耶今事須去因上階
　牽僧臂驚迫亦疑其非人恍惚間以刀子刺之婦人
<pb:KR3l0125_WYG_014-17a>
　遂倒乃沙彌悞中刀流血死矣僧忙然遽與行者瘞
　之於飯瓮下沙彌本村人家去蘭若十七八里其日
　其家悉在田有人皂衣揭襆乞漿於田中村人訪其
　所由乃言居近智圓和尚蘭若沙彌之父欣然訪其
　子耗其人請問具言其事蓋魅所為也沙彌父母盡
　皆號哭詣僧僧猶紿焉其父乃鍬索而獲即訴于官
　鄭公大駭俾求盜吏細按意其必寃也僧具陳狀貧
　道宿債有死而已按者亦以死論僧求假七日令待
<pb:KR3l0125_WYG_014-17b>
　念為將來資糧鄭公哀而許之僧沐浴設壇急印契
　縛&KR0008;考其魅凡三夕婦人見於壇上言我其類不少
　所求食處輒為和尚破除沙彌且在能為誓不持念
　必相還也智圓懇為設誓婦人喜曰沙彌在城南某
　村幾里古丘中僧言於官吏用其言尋之沙彌果在
　神已癡矣發沙彌棺中乃苕菷也僧始得雪自是絶
　珠貫不復道一梵字
元和初洛陽村百姓王清傭力得錢五鐶因買田畔一
<pb:KR3l0125_WYG_014-18a>
　枯栗樹將為薪以求利經宿為鄰人盜斫創及腹忽
　有黑蛇舉首如臂人語曰我王清本也汝勿斫其人
　驚懼失斤而走及明王清率子孫薪之復掘其根根
　下得大瓮二散錢實之王清因是獲利而歸十餘年
　巨富遂甃錢成龍形號王清本
元和中蘇湛遊蓬&KR0846;山裹糧鑚火境無遺跬忽謂妻曰
　我行山中覩倒崖有光若鏡必靈境也明日將投之今
　與卿訣妻子號泣止之不得及明遂行妻子領奴婢
<pb:KR3l0125_WYG_014-18b>
　潛隨之入山數十里遙望巖有白光圓明徑丈蘇遂
　逼之纔及其光長呌一聲妻兒遽前救之身如蠒矣
　有蜘蛛黑色大如鈷䥈走集巖下奴以利刀决其網
　方斷蘇已脰䧟而死妻乃積柴燒其崖臰滿一山中
　相傳裴旻山行有山蜘蛛垂絲如疋布將及旻旻引
　弓射殺之大如車輪因斷其絲數尺收之部下有金
　創者翦方寸貼之血立止也
　酉陽雜俎卷十四

<pb:KR3l0125_WYG_015-1a>
欽定四庫全書
　酉陽雜俎卷
