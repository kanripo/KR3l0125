# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 17


　　鱗介篇
龍頭上有一物如博山形名尺木龍無尺木不能昇天
井魚井魚腦有穴毎翕水輒於腦穴蹙出如飛泉散落
　海中舟人竟以空器貯之海水鹹苦經魚腦穴出反
　淡如泉水焉成式見梵僧菩提勝説
<pb:KR3l0125_WYG_017-1b>
異魚東海漁人言近獲魚長五六尺腸胃成胡鹿刀槊
　之狀或號秦皇魚
鯉脊中鱗一道毎鱗有小黑㸃大小皆三十六鱗國朝
　律取得鯉魚即宜放仍不得喫號赤鯶公賣者杖六
　十言鯉為李也
黄魚蜀中毎殺黄魚天必隂雨
烏賊舊説名河伯度(一曰/從)事小吏遇大魚輒放墨方數
　尺以混其身江東人或取墨書契以脱人財物書跡
<pb:KR3l0125_WYG_017-2a>
　如淡墨逾年字消唯空紙耳海人言昔秦皇東遊弃
　筭袋於海化為此魚形如筭袋兩帶極長一説烏賊
　有矴遇風則蚪前一鬚下矴
&KR1515;魚凡諸魚欲産&KR1515;魚輒䑛其腹世謂之衆魚之生母
䱜魚章安縣出出入䱜腹子朝出索食暮入母腹腹中
　容四子頰赤如金甚健網不能制俗呼為河伯健兒
鮫魚鮫子驚則入母腹中
馬頭魚𧰼浦有魚色黑長五丈餘頭如馬伺人入水食人
<pb:KR3l0125_WYG_017-2b>
印魚長一尺三寸額上四方如印有字諸大魚應死者
　先以印封之
石班魚僧行儒言建州有石班魚好與蛇交南中多隔
　蜂窠大如壺常羣螫人土人取石班魚就蜂樹側炙
　之標於竿上向日令魚影落其窠上須臾有鳥大如
　鷰數百互擊其窠窠碎落如葉蜂亦全盡
鯢魚如鮎四足長尾能上樹天旱輒含水上山以草葉
　覆身張口鳥來飲水因吸食之聲如小兒峽中人食
<pb:KR3l0125_WYG_017-3a>
　之先縛於樹鞭之身上白汗出如構汁此方可食不
　爾有毒
鱟雌常負雄而行漁者必得其雙南人列肆賣之雄者
　少肉舊説過海輒相負於背高尺餘如帆乘風遊行
　今鱟殻上有一物髙七八寸如石珊瑚俗呼為鱟帆
　成式荆州嘗得一枚至今閩嶺重鱟子醬鱟十二足
　殻可為冠次於白角南人取其尾為小如意也
飛魚朗山浪水有魚長一尺能飛飛即凌雲空息即歸
<pb:KR3l0125_WYG_017-3b>
　潭底
溫泉中魚南人隨溪有三亭城城下溫泉中生小魚
羊頭魚周陵溪溪中有魚其頭似羊俗呼為羊頭魚豐
　肉少骨殊美於餘魚
䱰魚濟南郡東北有䱰坑傳言魏景明中有人穿井得
　魚大如鏡其夜河水溢入此坑坑中居人皆為䱰魚
　焉
瑇瑁蟲不再交者虎鴛與瑇瑁也
<pb:KR3l0125_WYG_017-4a>
螺蚌鸚鵡螺如鸚鵡見之者凶蚌當雷聲則㾭(一曰/痢)
蟹八月腹中有芒芒真稻芒也長寸許向東輸與海神
　未輸不可食
善苑國出百足蟹長九尺四螯煎為膠謂之螯膠勝鳯
　喙膠也
平原郡貢糖蟹採於河間界毎年生貢斵冰火照懸老
　犬肉蟹覺老犬肉即浮因取之一枚直百金以氊蜜
　束於驛馬馳至於京
<pb:KR3l0125_WYG_017-4b>
蝤蛑大者長尺餘兩螯至强八月能與虎鬭虎不如隨
　大潮退殻一退一長
奔䱐奔䱐一名瀱非魚非蛟大如船長二三丈色如鮎
　有兩乳在腹下雄雌陰陽類人取其子著岸上聲如
　嬰兒啼頂上有孔通頭氣出嚇嚇作聲必大風行者
　以為候相傳懶婦所化煞一頭得膏三四斛取之燒
　燈照讀書紡績輒暗照歡樂之處則明
係臂如龜入海捕之人必先祭又陳所取之數則自出
<pb:KR3l0125_WYG_017-5a>
　因取之若不信則風波覆船
蛤䖽候風雨能以殻為翅飛
擁劎一螯極小以大者鬭小者食
寄居殻似蝸一頭小蟹一頭螺蛤也寄在殻間常候蝸
　(一曰/螺)開出食螺欲合遽入殻中
牡蠣言牡非謂雄也介蟲中唯牡蠣是鹹水結成也
玉珧似蚌長二寸廣五寸殻中柱炙之如牛頭胘項
數丸形似蟛蜞竟取土各作丸丸數滿三百而潮至一
<pb:KR3l0125_WYG_017-5b>
　曰沙丸
千人捏形似蟹大如錢殻甚固壯夫極力捏之不死俗
　言千人捏不死因名焉
　　蟲篇
蟬未脱時名復育相傳言蛣&KR0921;所化秀才韋翾(一曰/翻)庄
　在杜曲嘗冬中掘樹根見復育附於朽處怪之村人
　言蟬固朽木所化也翾因剖一視之腹中猶實爛木
蝶白蛺蝶尺蠖蠒所化也秀才顧非熊少時嘗見鬱栖
<pb:KR3l0125_WYG_017-6a>
　中壊綠裙幅旋化為蝶工部員外郎張周封言百合
　花合之泥其隟經宿化為大胡蝶
蟻秦中多巨黑蟻好鬭俗呼為馬蟻次有色淺赤者細
　蟻中有黑者遲鈍力舉等身鐵有淺黄者最有兼弱
　之智成式兒戲時嘗以&KR0068;刺標蠅寘其來路此蟻觸
　之而返或去穴一尺或數寸纔入穴中者如索而出
　疑有聲而相召也其行毎六七有大首者間之整若
　隊伍至徙蠅時大首者或翼或殿如備異蟻狀也
<pb:KR3l0125_WYG_017-6b>
　元和中假居在長興里庭有一穴蟻形狀大如次淺
　赤者而色正黑腰節微赤首鋭足高走最輕迅毎生
　致蠖及小魚(一曰/虫)入穴輙壞垤窒穴蓋防其逸也自
　後徙居數處更不復見此　山人程宗乂(一曰/文)云程
　執恭在易定野中蟻樓三尺餘
蜘蛛道士許𧰼之言以盆覆寒食飯於暗室地上入夏
　悉化為蜘蛛
吳公綏安縣多吳公大者兔尋能以氣吸兔(一云大者/能以氣吸)
<pb:KR3l0125_WYG_017-7a>
　(兔/)小者吸蜥蜴相去三四尺骨肉自消
蠮螉成式書齋多此蟲蓋好窠於書卷也或在筆管中
　祝聲可聽有時開卷視之悉是小蜘蛛大如蠅虎旋
　以泥隔之時方知不獨負桑蟲也
顚當成式書齋前毎雨後多顚當窠(俗人/所呼)深如蚓穴網
　絲其中土蓋與地平大如榆莢常仰桿其蓋伺蠅蠖
　過輒翻蓋捕之纔入復閉與地一色並無絲隙可尋
　也其形似蜘蛛(如牆角亂/緺中者)爾雅謂之王蛈蜴鬼谷子
<pb:KR3l0125_WYG_017-7b>
　謂之蛈母秦中兒童戲曰顚當顚當牢守門蠮螉冦
　汝無處奔
蠅長安秋多蠅成式蠧書常日讀百家五卷頗為所擾
　觸睫隱字敺不能已偶拂殺一焉細視之翼甚似蜩
　冠甚似蜂性察於腐嗜於酒肉按理首翼其類有蒼
　者聲雄壯負金者聲清聒其聲在翼也青者能敗物
　巨者首如火或曰大麻蠅茅根所化也
壁魚補闕張周封言嘗見壁上白瓜子化為白魚因知
<pb:KR3l0125_WYG_017-8a>
　列子言朽瓜為魚之義
蛣蜣草中有蛣蜣樹
天牛蟲黑甲蟲也長安夏中此蟲或出於離壁間必雨
　成式七度驗之皆應
異蟲溫㑹在江州與賔客看打魚漁子一人忽上岸狂
　走溫問之但反手指背不能語漁者色黑細視之有
　物如黄葉大尺餘眼遍其上齧不可取溫令燒之落
　毎對一眼底有觜如釘漁子出血數升而死莫有識
<pb:KR3l0125_WYG_017-8b>
　者
冷虵申王有肉疾腹垂至骭毎出則以百練束之至暑
　月常鼾息不可過𤣥宗詔南方取冷虵二條賜之虵
　長數尺色白不螫人執之冷如握冰申王腹有數約
　夏月寘於約中不復覺煩暑
異蜂有蜂如蠟蜂稍大飛勁疾好圓裁樹葉卷入木竅
　及壁罅中作窠成式常發壁尋之毎葉卷中實以不
　潔或云將化為蜜也
<pb:KR3l0125_WYG_017-9a>
白蜂窠成式脩竹里私第菓園數畝壬戌年有蜂如麻
　子蜂膠土為窠於庭前簷大如雞卵色正白可愛家
　弟惡而壞之其冬果釁鍾手足南史言宋明帝惡言
　白問金樓子言子婚日疾風雪下幃幕變白以為不
　祥抑知俗忌白久矣
毒蜂嶺南有毒菌夜明經雨而腐化為巨蜂黑色喙若
　鋸長三分餘夜入人耳鼻中斷人心繫
竹蜜蜂蜀中有竹蜜蜂好於野竹上結窠窠大如雞子
<pb:KR3l0125_WYG_017-9b>
　有蔕長尺許窠與蜜並紺色可愛甘倍於常蜜
水蛆南中水磎澗中多有蛆長寸餘色黑夏深變為䖟
　螫人甚毒
水蟲𧰼浦其川渚有水蟲攅水食船數十日船壞蟲甚
　㣲細抱槍水蟲也形如蛣蜣稍大腹下有刺似槍如
　&KR0068;針螫人有毒
負子水蟲也有子多負之
避役南中名避役一曰十二辰蟲狀似蛇醫脚長色青
<pb:KR3l0125_WYG_017-10a>
　赤肉鬛暑月時見於籬壁間俗云見者多稱意事其
　首倐忽更變為十二辰狀成式再從兄鄩嘗觀之
食膠蟲夏月食松膠前脚𫝊之後脚聶之内之&KR2385;中
&KR1874;&KR1599;形如蟬其子如蝦著草葉得其子則母飛來就之
　煎食辛而美
竈馬狀如促織稍大脚長好穴於竈側俗言竈有馬足
　食之兆
謝豹虢州有蟲名謝豹常在深土中司馬裴沈子常掘
<pb:KR3l0125_WYG_017-10b>
　坑獲之小類蝦蟇而圓如毬見人以前兩脚交覆首
　如羞狀能穴地如鼢鼠頃刻深數尺或出地聽謝豹
　鳥聲則腦裂而死俗因名之
碎車蟲狀如唧聊蒼色好棲高樹上其聲如人吟嘯終
　南有之　一本云滄州俗呼為搔前太原有大而黑
　者聲與唧聊碎車别俗呼為沒鹽蟲也
度古似書帶色類蚓長二尺餘首如鏟背上有黑黄襕
　稍觸則斷嘗趂蚓蚓不復動乃上蚓掩之良久蚓化
<pb:KR3l0125_WYG_017-11a>
　惟腹泥如涎有毒雞喫輒死俗呼土蠱
雷蜞大如蚓以物觸之乃蹙縮圓轉若鞠良久引首鞠
　形漸小後如蚓焉或云齧人毒甚
矛蛇頭鼈身入水緣樹木生嶺南南人謂之矛膏至利
　銅瓦器貯浸出惟雞卵殻盛之不漏主腫毒
藍虵首有大毒尾能解毒出梧州陳家洞南人以首合
　毒藥謂之藍藥藥人立死取尾為腊反解毒藥
蚺虵長十丈常吞鹿消盡乃繞樹出骨養創時肪腴甚
<pb:KR3l0125_WYG_017-11b>
　美或以婦人衣投之則蟠而不起其膽上旬近頭中
　旬在心下旬近尾
蝎鼠負蟲巨者多化為蝎蝎子多負於背成式嘗見一
　蝎負十餘子子色猶白纔如稻粒成式嘗見張希復
　言陳州古倉有蝎形如錢螫人必死江南舊無蝎開
　元初嘗有一主簿竹筒盛過江至今江南往往亦有
　俗呼為主簿蟲蝎常為蝸所食以跡規之蝎不復去
　舊説過滿百為蝎所螫蝎前謂之螫後謂之蠆
<pb:KR3l0125_WYG_017-12a>
蝨舊説蝨蟲飲赤龍所浴水則愈蝨惡水銀人有病蝨
　者雖香衣沐浴不得已道士崔白言荆州秀才張告
　嘗捫得兩頭蝨有草生山足濕處葉如百合對葉獨
　莖莖㣲赤高一二尺名蝨建草能去蟣蝨有水竹葉
　如竹生水中短小亦治蝨
蝗荆州有帛師號法通本安西人少於東天竺出家言
　蝗蟲腹下有梵字或自天下來者乃忉利天梵天來
　者西域驗其字作木天壇法禳之今蝗蟲首有王字
<pb:KR3l0125_WYG_017-12b>
　固自不可曉或言魚子變近之矣舊言蟲食穀者部
　吏所致侵漁百姓則蟲食穀蟲身黑頭赤武吏也頭
　黑身赤儒吏也
野狐鼻涕螵蛸也俗呼為野狐鼻涕
　
　
　
　酉陽雜俎卷十七

<pb:KR3l0125_WYG_018-1a>
欽定四庫全書
　酉陽雜俎卷十八　　　　唐　段成式　撰
　　廣動植之三
　　木篇
松今言兩粒五粒粒當言鬛成式脩竹里私第大堂前
　有五鬛松兩根大纔如椀甲子年結實味如新羅南
　詔者不别五鬛松皮不鱗中使仇士良水磑亭子在
　城東有兩鬛皮不鱗者又有七鬛者不知自何而得
<pb:KR3l0125_WYG_018-1b>
　俗謂孔雀松三鬛松也松命根遇石則偃蓋不必千
　年也
竹竹花曰獲(一曰/覆)死曰䈙六十年一易根則結實枯死
䈄墮竹大如脚指腹中白幕蘭(一曰/闌)隔狀如濕麫將成
　竹而筒皮未落輒有細蟲齧之隕籜後蟲齧處成赤
　跡似繡畫可愛
棘竹一名芭竹節皆有刺數十莖為叢南夷種以為城
　卒不可攻或自崩根出大如酒瓮縱横相承狀如繰
<pb:KR3l0125_WYG_018-2a>
　車食之落人齒
筋竹南方以為矛筍未成時堪為弩絃
百葉竹一枝百葉有毒
竹譜竹類有三十九
慈竹夏月經雨滴汁下地生蓐似鹿角色白食之已痢
　也
異木大厯中成都百姓郭逺因樵獲瑞木一莖理成字
　曰天下太平詔藏于袐閣
<pb:KR3l0125_WYG_018-2b>
京西持國寺寺前有槐樹數株金監買一株令所使巧
　工解之及入内迴工言木無他異金大嗟惋令膠之
　曰此不堪矣但使爾知予工也乃别理解之毎片一
　天王塔㦸成就　都官陳修古員外言西川一縣不
　記名吏因換獄卒木薪之天尊形像存焉
異樹婁約居常山椐禪座有一野嫗手持一樹植之於
　庭言此是蜻蜓樹歲久芬芳鬱茂有一鳥身赤尾長
　常止息其上
<pb:KR3l0125_WYG_018-3a>
異果贍披國有人牧羊千百餘頭有一羊離羣忽失所
　在至暮方歸形色鳴吼異常羣羊異(一曰/長)之明日遂
　獨行主因隨之入一穴行五六里豁然明朗花木皆
　非人間所有羊於一處食草草不可識有果作黄金
　色牧羊人竊一將還為鬼所奪又一日復往取此果
　至穴鬼復欲奪其人急吞之身遂暴長頭纔出身塞
　於穴數日化為石也
甘子天寶十年上謂宰臣曰近日於宫内種甘子數株
<pb:KR3l0125_WYG_018-3b>
　今秋結實一百五十顆與江南蜀道所進不異宰臣
　賀表曰雨露所均混天區而齊被草木有性憑地氣
　而潛通故得資江外之珍果為禁中之華實相傳𤣥
　宗幸蜀年羅浮甘子不實嶺南有蟻大於秦中馬蟻
　結窠於甘樹甘實時常循其上故甘皮薄而滑往往
　甘實在其窠中冬深取之味數倍於常者
樟木江東人多取為船船有與蛟龍鬭者
石榴一名丹若梁大同中東州後堂石榴皆生雙子南
<pb:KR3l0125_WYG_018-4a>
　詔石榴子大皮薄如藤紙味絶於洛中　石榴甜者
　謂之天漿能已乳石毒
柿俗謂柿樹有七絶一夀二多陰三無鳥巢四無蟲五
　霜葉可翫六嘉實七落葉肥大
漢帝杏濟南郡之東南有分流山山上多杏大如梨黄
　如橘土人謂之漢帝杏亦曰金杏
脂衣柰漢時紫柰大如升核紫花青硏之有汁如漆或
　著衣不可浣也
<pb:KR3l0125_WYG_018-4b>
仙人棗晉時大倉南有翟泉泉西有華林園園有仙人
　&KR0037;長五寸核細如針
楷孔子墓上特多楷木
梔子諸花少六出者唯梔子花六出陶貞白言梔子翦
　花六出刻房七道其花香甚相傳即西域薝蔔花也
仙桃出郴州蘇耽仙壇有人至心祈之輒落壇上或至
　五六顆形似石塊赤黄色破之如有核三重研飲之
　愈衆疾尤治邪氣
<pb:KR3l0125_WYG_018-5a>
娑羅巴陵有寺僧房牀下忽生一木隨伐隨長外國僧
　見曰此娑羅也元嘉初出一花如蓮天寳初安西道
　進娑羅枝狀言臣所管四鎮有㧞汗郍最為密近木
　有娑羅樹特為竒絶不庇凡草不止惡禽聳幹無慚
　於松栝成陰不愧於桃李近差官㧞汗郍使令採得
　前件樹枝二百莖如得託根長樂擢頴建章布葉垂
　陰隣月中之丹桂連枝接影對天上之白榆
赤白檉出涼州大者為炭復(一曰/傷)人(一曰/入)以灰汁可以煮
<pb:KR3l0125_WYG_018-5b>
　銅為銀
仙樹祁連山上有仙樹實行旅得之止饑渴一名四味
　木其實如&KR0037;以竹刀剖則甘鐵刀剖則苦木刀剖則
　酸蘆刀剖則辛
木五香根栴檀節沈花雞舌葉藿膠薰陸
椒可以來水銀茱萸氣好上椒氣好下
構穀田久廢必生構葉有瓣曰楮無曰構
黄楊木性難長世重黄楊以無火或曰以水試之沈則
<pb:KR3l0125_WYG_018-6a>
　無火取此木必以陰晦夜無一星則伐之為枕不裂
我在鄴遂大得蒲萄竒有滋味陳昭曰作何形狀徐君
　房曰有類軟&KR0037;信曰君殊不體物可得言似生荔枝
　魏肇師曰魏武有言末夏涉秋尚有餘暑酒醉宿酲
　掩露而食甘而不飴酸而不酢道之固以流味稱竒
　况親食之者瑾曰此物實出於大宛張騫所致有黄
　白黑三種成熟之時子實逼側星編珠聚西域多釀
　以為酒毎來歲貢在漢西京似亦不少杜陵田五十
<pb:KR3l0125_WYG_018-6b>
　畝中有蒲萄百樹今在京兆非直止禁林也信曰乃
　園種户植接蔭連架昭曰其味何如橘柚信曰津液
　竒勝芬芳減之瑾曰金衣素裹厥包錫貢向齒自消
　良應不及
貝丘之南有蒲萄谷谷中蒲萄可就其所食之或有取
　歸者即失道世言王母蒲萄也天寳中沙門曇霄因
　遊諸岳至此谷得蒲萄食之又見枯蔓堪為杖大如
　指五尺餘持還本寺植之遂活長高數仞蔭地幅員
<pb:KR3l0125_WYG_018-7a>
　十丈仰觀若帷蓋焉其房實磊落紫瑩如墜時人號
　為草龍珠帳
凌霄花中露水損人目
松槙即鍾藤也葉大晉安人以為盤
侯騷蔓生子如雞卵既甘且冷輕身消酒廣志言因王
　太僕所獻
蠡薺子如彈丸魏武帝常啖之
酒杯藤大如臂花堅可酌酒實大如指食之消酒
<pb:KR3l0125_WYG_018-7b>
白柰出涼州野豬澤大如兔頭
菩提樹出摩伽陀國在摩訶菩提寺蓋釋迦如來成道
　時樹一名思惟樹莖幹黄白枝葉青翠經冬不凋至
　佛入滅日變色凋落過已還生至此日國王人民大
　作佛事收葉而歸以為瑞也樹高四百尺已下有銀
　塔周迴繞之彼國人四時常焚香散花繞樹作禮唐
　貞觀中頻遣使往於寺設供并施袈裟至顯慶五年
　於寺立碑以紀聖徳此樹梵名有二一曰賔橃梨(一/曰)
<pb:KR3l0125_WYG_018-8a>
　(梨/娑)力叉二曰阿濕曷咃婆(一曰/娑)力叉西域記謂之卑
　鉢羅以佛於其下成道即以道為稱故號菩提婆(一/曰)
　(娑/)力叉漢翻為樹昔中天無憂王翦伐之令事火婆
　羅門積薪焚焉熾熖中忽生兩樹無憂王因懺悔號
　灰菩提樹遂周以石垣至賞設迦至(一曰/王)復掘之至
　泉其根不絶坑火焚之溉以甘蔗汁欲其燋爛後摩
　竭陁國滿曹王無憂之曾孫也乃以千牛乳澆之信
　宿樹生故舊更增石垣高二丈四尺𤣥奘至西域見
<pb:KR3l0125_WYG_018-8b>
　樹出垣上二丈餘
貝多出摩伽陀國長六七丈經冬不凋此樹有三種一
　者多羅娑(一曰/婆)力叉貝多二者多梨婆(一曰/娑)力叉貝
　多三者部婆(一曰/娑)力义多羅梨(一曰多/梨貝多)並書其葉部
　闍一色取其皮書之貝多是梵語漢翻為葉貝多婆
　(一曰/娑)力叉者漢言葉樹也西域經書用此三種皮葉
　若能保䕶亦得五六百年
嵩山記稱嵩高等中有思惟樹即貝多也
<pb:KR3l0125_WYG_018-9a>
釋氏有貝多樹下思惟經顧徽廣州記稱貝多葉似枇
　杷並謬
交趾近出貝多枝彈材中第一
龍腦香樹出婆利國婆利呼為固不婆律亦出波斯國
　樹高八九丈大可六七圍葉圓而背白無花實其樹
　有肥有瘦瘦者有婆律膏香一曰瘦者出龍腦香肥
　者出婆律膏也在木心中斷其樹劈取之膏於樹端
　流出斫樹作坎而承之入藥用别有法
<pb:KR3l0125_WYG_018-9b>
安息香樹出波斯國波斯呼為辟邪樹長三丈皮色黄
　黑葉有四角經寒不凋二月開花黄色花心㣲碧不
　結實刻其樹皮其膠如飴名安息香六七月堅凝乃
　取之燒通神明辟衆惡
無石子出波斯國波斯呼為摩賊樹長六七丈圍八九
　尺葉似桃葉而長三月開花白色花心㣲紅子圓如
　彈丸初青熟乃黄白蟲食成孔者正熟皮無孔者入
　藥用其樹一年生無石子一年生䟦屢子大如指長
<pb:KR3l0125_WYG_018-10a>
　三寸上有殻中仁如栗黄可噉
紫䤵樹出真臘國真臘國呼為勒佉亦出波斯國樹長
　一丈枝條鬱茂葉似橘經冬而凋三月開花白色不
　結子天大霧露及雨沾濡其樹枝條即出紫䤵波斯
　國使烏海及沙利深所説並同真臘國使折衝都尉
　沙門施沙尼㧞陁言蟻運土於樹端作窠蟻壤得雨
　露凝結而成紫䤵崑崙國者善波斯國者次之
阿魏出伽闍郍國即北天竺也伽闍郍呼為形虞亦出
<pb:KR3l0125_WYG_018-10b>
　波斯國波斯國呼為阿虞截樹長八九丈皮色青黄
　三月生葉葉似鼠耳無花實斷其枝汁出如飴久乃
　堅凝名阿魏拂林國僧彎所説同摩伽陁國僧提婆
　言取其汁如米豆屑合成阿魏
婆郍娑樹出波斯國亦出拂林呼為阿蔀嚲樹長五六
　丈皮色青綠葉極光淨冬夏不凋無花結實其實從
　樹莖出大如冬瓜有殻裹之殻上有刺瓤至甘甜可
　食核大如棗一實有數百枚核中仁如栗黄炒食甚
<pb:KR3l0125_WYG_018-11a>
　美
波斯棗出波斯國波斯國呼為窟莽樹長三四丈圍五
　六尺葉似土藤不凋二月生花狀如蕉花有兩甲漸
　漸開罅中有十餘房子長二寸黄白色有核熟則子
　黑狀類乾棗味甘如飴可食
偏桃出波斯國波斯國呼為婆淡樹長五六丈圍四五
　尺葉似桃而濶大三月開花白色花落結實狀如桃
　子而形偏故謂之偏桃其肉苦澁不可噉核中仁甘
<pb:KR3l0125_WYG_018-11b>
　甜西域諸國並珍之
槃砮穡樹出波斯國亦出拂林國拂林呼為羣漢樹長
　三丈圍四五尺葉似細榕經寒不凋花似橘白色子
　綠大如酸棗其味甜膩可食西域人壓為油以塗身
　可去風痒
齊暾樹出波斯國亦出拂林國拂林呼為齊&KR3647;(音湯/兮反)樹
　長二三丈皮青白花似柚極芳香子似楊桃五月熟
　西域人壓為油以煑餅菓如中國之用巨勝也
<pb:KR3l0125_WYG_018-12a>
胡椒出摩伽陁國呼為昧履支其苗蔓生極柔弱葉長
　寸半有細條與葉齊條上結子兩兩相對其葉晨開
　暮合合則裹其子於葉中形似漢椒至辛辣六月採
　今人作胡盤肉食皆用之
白荳&KR0371;出伽古羅國呼為多骨形如芭蕉葉似杜若長
　八九尺冬夏不凋花淺黄色子作朶如蒲萄其子初
　出微青熟則變白七月採
蓽撥出摩伽陁國呼為蓽撥梨拂林國呼為阿梨訶咃
<pb:KR3l0125_WYG_018-12b>
　苖長三四尺莖細如箸葉似戢葉子似桑椹八月採
&KR3738;齊出波斯國拂林呼為頇勃梨咃長一丈餘圍一尺
　許皮色青薄而極光淨葉似阿魏毎三葉生於條端
　無花實西域人常八月伐之至臘月更抽新條極滋
　茂若不翦除反枯死七月斷其枝有黄汁其狀如&KR0097;
　㣲有香氣入藥療病
波斯皂莢出波斯國呼為忽野簷黙拂林呼為阿梨去
　伐樹長三四丈圍四五尺葉似构緣而短小經寒不
<pb:KR3l0125_WYG_018-13a>
　凋不花而實其莢長二尺中有隔隔内各有一子大
　如指頭赤色至堅硬中黑如墨甜如飴可噉亦入藥
　用
沒樹出波斯國拂林呼為阿縒長一丈許皮青白色葉
　似槐葉而長花似橘花而大子黑色大如山茱萸其
　味酸甜可食
阿勃參出拂林國長一丈餘皮色青白葉細兩兩相對
　花似蔓菁正黄子似胡椒赤色斫其枝汁如油以塗
<pb:KR3l0125_WYG_018-13b>
　疥癬無不瘥者其油極貴價重於金
㮏祗出拂林國苗長三四尺根大如鴨卵葉似蒜葉中
　心抽條甚長莖端有花六出紅白色花心黄赤不結
　子其草冬生夏死與薺麥相𩔖取其花壓以為油塗
　身除風氣拂林國王及國内貴人皆用之
野悉&KR0097;出拂林國亦出波斯國苗長七八尺葉似梅葉
　四時敷榮其花五出白色不結子花若開時遍野皆
　香與嶺南詹糖相𩔖西域人常採其花壓以為油甚
<pb:KR3l0125_WYG_018-14a>
　香滑
阿驛波斯國呼為阿馹拂林呼為底珍樹長丈四五枝
　葉繁茂葉有五出似椑麻無花而實實赤色𩔖椑子
　味似甘柿一月一熟
　
　
　
　
<pb:KR3l0125_WYG_018-14b>
　
　
　
　
　
　
　
　酉陽雜俎卷十八

<pb:KR3l0125_WYG_019-1a>
欽定四庫全書
　酉陽雜俎卷十九　　　　唐　段成式　撰
　　廣動植𩔖之四
