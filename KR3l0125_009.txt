# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 9


　　事感
平原高苑城東有漁津傳云魏末平原潘府君字惠延
　自白馬登舟之部手中筭囊遂墜於水囊中本有鍾
　乳一兩在郡三年濟水泛溢得一魚長三丈廣五尺
　刳其腹中有得一墜水之囊金針尚在鍾乳消盡其
　魚得脂數十斛時人異之
<pb:KR3l0125_WYG_009-1b>
譙郡有功曹&KR1312;天統中濟南來府君出除譙郡時功曹
　清河崔公恕弱冠有令徳於時春夏積旱送别者千
　餘人至此&KR1312;上衆渴甚思水升直萬錢矣來公有思
　水色恕獨見一青烏於&KR1312;中乍飛乍止怪而就焉烏
　起見一石方五六寸以鞭撥之清泉湧出因盛以銀
　瓶瓶滿水立竭唯來公與恕供療而已議者以爲盛
　徳所感致焉時人異之故以爲目
李彥佐在滄景太和九年有詔詔浮陽兵北渡黄河時
<pb:KR3l0125_WYG_009-2a>
　冬十二月至濟南郡使擊氷延舟氷觸舟舟覆詔失
　李公驚懼不寢食六日&KR0066;髮暴白至貌侵膚削從事
　亦訝其儀形也乃令津吏不得詔盡死吏懼且請公
　一祝辭&KR0241;于河吏憑公誠明以死索之李公乃令具
　爵酒使祝傳語詰河伯其旨曰明天子在上川瀆山
　岳祝史咸秩予境之内祝未嘗匱爾河伯洎鱗之長
　當衛天子詔何返溺之予或不獲予齋告于天天將
　謫爾吏酹冰辭已忽有聲如震河氷中斷可三十丈
<pb:KR3l0125_WYG_009-2b>
　吏知李公精誠已達乃沉鈎索一一釣而出封角如
　舊唯篆印微濕耳李公所至令務嚴簡推誠於物著
　於官下如河水色渾駛流大木與纖芥頃而千里矣
　安有舟覆六日一酹而堅冰䧟一釣而沉詔獲得非
　精誠之至乎
　　盗俠
魏明帝起凌雲臺峻峙數十丈即韋誕白首處有人鈴
　下能着屐登緣不異踐地明帝怪而殺之腋下有兩
<pb:KR3l0125_WYG_009-3a>
　肉翅長數寸
高堂縣南有鮮卑城舊傳鮮卑聘燕停於此矣城旁有
　盜跖冢冢極高大賊盜嘗私祈焉齊天保初土鼓縣
　令丁永興有羣賊劫其部内興乃密令人冢傍伺之
　果有祈祀者乃執詣縣案殺之自後祀者頗絶
皇覽言盜跖冢在河東按盜跖死於東陵此地古名東
　平陵疑此近之
或言刺客飛天野义術也韓晉公在浙西時瓦官寺因
<pb:KR3l0125_WYG_009-3b>
　商人無遮齋衆中有一年少請弄閣乃投葢而上單
　練&KR1806;履膜皮猿挂鳥跂捷若神鬼復建甖水於結脊
　下先溜至簷空一足欹身承其溜焉覩者無不毛戰
馬侍中嘗寶一玉精盌夏蠅不近盛水經月不腐不耗
　或目痛含之立愈嘗匣於臥内有小奴七八歳偷弄
　墜破焉時馬出未歸左右驚懼忽失小奴馬知之大
　怒鞭左右數百將殺小奴三日尋之不獲有婢晨治
　地見紫衣帶垂於寢牀下視之乃小奴蹶張其牀而
<pb:KR3l0125_WYG_009-4a>
　負焉不食三日而力不衰馬覩之大駭曰破吾盌乃
　細過也即令左右㩧殺之
韋行規自言少時遊京西暮止店中更欲前進店前老
　人方工作曰客勿夜行此中多盜韋曰某留心弧矢
　無所患也因進發行數十里天黑有人起草中尾之
　韋叱不應連發矢中之復不退矢盡韋懼奔馬有頃
　風雨忽至韋下馬負一樹見空中有電光相逐如鞠
　杖勢漸逼樹杪覺物紛紛墜其前韋視之乃木札也
<pb:KR3l0125_WYG_009-4b>
　須臾積札埋至膝韋驚懼投弓矢仰空乞命拜數十
　電光漸高而滅風雷亦息韋顧大樹枝榦童矣鞍䭾
　已失遂返前店見老人方篐筩韋意其異人拜之且
　謝有悞也老人笑曰客勿恃弓矢須知劒術引韋入
　院後指鞍䭾言郤須取相試耳又出桶板一片昨夜
　之箭悉中其上韋請役力汲湯不許微露擊劒事韋
　亦得其一二焉
相傳黎幹爲京兆尹時曲江塗龍祈雨觀者數千黎至
<pb:KR3l0125_WYG_009-5a>
　獨有老人植杖不避幹怒杖背二十如擊鞔革掉臂
　而去黎疑其非常人命老坊卒尋之至蘭陵里之内
　入小門大言曰我今日困辱甚可具湯也坊卒遽返
　白黎黎大懼因弊衣懷公服與坊卒至其處時已昏
　黑坊卒直入通黎之官閥黎唯趨而入拜伏曰向迷
　丈人物色罪當十死老人驚起曰誰引君來此即牽
　上階黎知可以理奪徐曰某爲京兆尹威稍損則失
　官政丈人埋形襍迹非證慧眼不能知也若以此罪
<pb:KR3l0125_WYG_009-5b>
　人是釣人以賊非義士之心也老人笑曰老夫之過
　乃具酒設席於地招坊卒令坐夜深語及養生之術
　言約理辯黎轉敬懼因曰老夫有一伎請爲尹設遂
　入良久紫衣朱鬕擁劒長短七口舞於庭中迭躍揮
　霍&KR1290;光電激或横若裂盤旋若規尺有短劒二尺餘
　時時及黎之衽黎叩頭股慄食頃擲劒植地如北斗
　狀顧黎曰向試黎君膽氣黎拜曰今日已後性命丈
　人所賜乞役左右老人曰君骨相無道氣非可遽教
<pb:KR3l0125_WYG_009-6a>
　别日更相顧也揖黎而入黎歸氣色如病臨鏡方覺
　鬚刜落十餘翌日復往室已空矣
建中初士人韋生移家汝州中路逢一僧因與連鑣言
　論頗洽日將銜山僧指路謂曰此數里是貧道蘭若
　郎君豈不能左顧乎士人許之因令家口先行僧即
　處分歩者先排比行十餘里不至韋生問之即指一
　處林烟曰此是矣又前進日已没韋生疑之素善彈
　乃密於靴中取弓卸彈懷銅丸十餘方責僧曰弟子
<pb:KR3l0125_WYG_009-6b>
　有程期適偶貪上人清論勉副相邀今已行二十里
　不至何也僧但言且行至是僧前行百餘步韋知其
　盜也乃彈之僧正中其腦僧初不覺凡五發中之僧
　始捫中處徐曰郎君莫惡作劇韋知無奈何亦不復
　彈見僧方至一庄數十人列炬出迎僧延韋坐一㕔
　中喚云郎君勿憂因問左右夫人下處如法無復曰
　郎君且自慰安之即就此也韋生見妻女别在一處
　供帳甚盛相顧涕泣即就僧僧前執韋生手曰貧道
<pb:KR3l0125_WYG_009-7a>
　盜也本無好意不知郎君藝若此非貧道亦不支也
　今日故無他幸不疑也適來貧道所中郎君彈悉在
　乃舉手搦腦後五丸墜地焉葢腦銜彈丸而無傷雖
　列言無痕撻孟稱不膚撓不翅過也有頃布筵具蒸
　犢犢劄刀子十餘以韲餅環之揖韋生就坐復曰貧
　道有義弟數人欲令伏謁言未已朱衣巨帶者五六
　輩列於階下僧呼曰拜郎君汝等向遇郎君則成韲
　粉矣食畢僧曰貧道久爲此業今向遲暮欲改前非
<pb:KR3l0125_WYG_009-7b>
　不幸有一子伎過老僧欲請郎君爲老僧斷之乃呼
　飛飛出叅郎君飛飛年才十六七碧衣長袖皮肉如
　脂僧叱曰向後堂侍郎君僧乃授韋一劒及五丸且
　曰乞郎君盡藝殺之無爲老僧累也引韋入一堂中
　乃反鎻之堂中四隅明燈而已飛飛當堂執一短馬
　鞭韋引彈意必中丸已&KR0251;落不覺跳在梁上循壁虚
　攝捷若猱玃彈丸盡不復中韋乃運劒逐之飛飛倐
　忽逗閃去韋身不尺韋斷其鞭節竟不能傷僧久乃
<pb:KR3l0125_WYG_009-8a>
　開門問韋與老僧除得害乎韋具言之僧悵然顧飛
　飛曰郎君證成汝爲賊也知復如何僧終夕與韋論
　劒及弧矢之事天將曉僧送韋路口贈絹百疋垂泣
　而别
元和中江淮中唐山人者涉獵史傳好道常遊名山自
　言善縮錫頗有師之者後於楚州逆旅遇一盧生氣
　相合盧亦語及爐火稱唐族乃外氏遂呼唐爲舅唐
　不能相捨因邀同之南嶽盧亦言親故在陽羡將訪
<pb:KR3l0125_WYG_009-8b>
　之今且貪舅山林之程也中途止一蘭若夜半語笑
　方酣盧曰知舅善縮錫可以梗槩語之唐笑曰某數
　十年重趼從師只得此術豈可輕道耶盧復祈之不
　已唐辭以師授有時可遲岳中相傳盧因作色舅今
　夕須傳勿等閒也唐責之某與公風馬牛耳不意盱
　睢相遇實慕君子何至騶卒不若也盧攘臂瞋目眄
　之良久曰某刺客也舅不得將死於此因懷中探烏
　韋囊出匕首刃勢如偃月執火前熨斗削之如札唐
<pb:KR3l0125_WYG_009-9a>
　恐懼具述盧乃笑語唐幾悞殺舅此術十得五六方
　謝曰某師仙也令某等十人索天下妄傳黄白術者
　殺之至添金縮錫傳者亦死某久得乘蹻之道者因
　拱揖唐忽失所在唐自後遇道流輒陳此事戒之
李廓在潁州獲光火賊七人前後殺人必食其肉獄具
　廓問食人之故其首言某受敎於巨盜食人肉者夜
　入人家必昏沉或有魘不悟者故不得不食兩京逆
　旅中多畫鸜鵒及茶椀賊謂之鸜鵒辣者記觜所向
<pb:KR3l0125_WYG_009-9b>
　椀子辣者亦示其緩急也
　
　
　
　
　
　
　酉陽雜俎卷九

<pb:KR3l0125_WYG_010-1a>
欽定四庫全書
　酉陽雜俎卷十　　　　　唐　段成式　撰
