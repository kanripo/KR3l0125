# -*- mode: mandoku-view -*-
#+TITLE: 酉陽雜俎
#+DATE: 2015-09-23 10:17:18
#+PROPERTY: JUAN 8


　　黥
上都街肆惡少率髠而膚劄備衆物形狀時諸軍張拳
　强劫(一曰/弓劒)至有以蛇集酒家捉羊脾擊人者今京兆
　薛公上言白令里長濳捕約三千餘人悉杖煞屍于
　市市人有㸃青者皆炙滅之時大寧坊力者張幹劄
　左膊曰生不怕京兆尹右膊曰死不畏閻羅王又有
<pb:KR3l0125_WYG_008-1b>
　王力奴以錢五千召劄工刺胸腹爲山亭院池樹草
　木鳥獸無不悉具細若設色公悉杖殺之
又賊趙武建劄一百六處畨印盤鵲等左右膊刺言野
　鴨灘頭宿朝朝被鶻梢忽驚飛入水留命到今朝
　又高陵縣捉得鏤身者宋元素刺七十一處左臂曰
　昔日已前家未貧苦將錢物結交親如今失路尋知
　己行盡關山無一人右臂上刺葫蘆上出人首如傀
　儡戲郭公者縣吏不解問之言葫蘆精也
<pb:KR3l0125_WYG_008-2a>
李夷簡元和末在蜀蜀市人趙高好鬭常入獄滿背鏤
　毗沙門天王吏欲杖背見之輒止恃此轉爲坊市患
　害左右言於李李大怒擒就㕔前索新造筋棒頭徑
　三寸叱杖子打天王盡則已數三十餘不絶經旬日
　袒衣而歴門呌呼乞修理功徳錢
蜀小將韋少卿韋表微堂兄也少不喜書嗜好劄青其
　季父嘗令解衣視之胸上刺一樹樹杪集鳥數十其
　下懸鏡鏡鼻繫索有人止側牽之叔不解問焉少卿
<pb:KR3l0125_WYG_008-2b>
　笑曰叔不曾讀張燕公詩否挽鏡寒鴉集耳
荆州街子葛清勇不膚撓自頸已下遍刺白居易舍人
　詩成式常與荆客陳至呼觀之令其自解背上亦能
　闇記反手指其去處至不是此翁偏愛菊則有一人
　持盃臨菊藂又黄夾纈林寒有葉則指一樹樹上挂
　纈纈窠鎖勝絶細凡刻三十餘處首體無完膚陳至
　呼爲白舍人行詩圖也
成式門下騶路神通每軍設力能戴石簦靸六百斤石
<pb:KR3l0125_WYG_008-3a>
　齧破石粟數十背刺天王自言得神力入場人助多
　則力生常至朔望日具乳糜焚香袒坐使妻兒供養
　其背而拜焉
崔承寵少從軍善擊鞠逗脫杖捷如膠焉後爲黔南觀
　察使少遍身刺一蛇始自右手口張擘食兩指繞腕
　匝頸齟齬在腹拖股而尾及骭焉對賔侣常衣覆其
　手然酒酣輒袒而弩臂㦸手捉優伶輩曰蛇咬爾優
　伶等即大呌毁而爲痛狀以此爲戲樂
<pb:KR3l0125_WYG_008-3b>
寶厯中長樂里門有百姓刺臂數十人環矚之忽有一
　人白襕屠蘇傾首微笑而去未十歩百姓子刺血如
　衂痛若次骨俄頃出血斗餘衆人疑向觀者令其父
　從而求之其人不承其父拜數十乃捻轍土若祝可
　傅此如其言血止
成式三從兄遘貞元中嘗過黄坑有從者拾髑顱骨數
　片將爲藥一片上有逃走奴三字痕如淡墨方知黥
　蹤入骨也從者夜夢一人掩面從其索骨曰我羞甚
<pb:KR3l0125_WYG_008-4a>
　幸君爲我深藏之當福君從者驚覺毛戴遽爲埋之
　後有事鬼髣髴夢中報之以是獲財欲至十萬而卒
蜀將尹偃營有卒晩㸃後數刻偃將責之卒被酒自理
　聲高偃怒杖數十幾至死卒弟爲營典性友愛不平
　偃乃以刀𠢐肌作殺尹兩字以墨湼之偃陰知乃他
　事杖殺典及太和中南蠻入㓂偃領衆數萬保卭崍
　關偃膂力絶人常戲左右以棗節杖擊其脛隨擊筋
　漲擁腫初無痕撻恃其力悉衆出關逐蠻數里蠻伏
<pb:KR3l0125_WYG_008-4b>
　發夾攻之大敗馬倒中數十鎗而死初出關日忽見
　所殺典擁黄案大如轂在前引心惡之問左右咸無
　見者竟死於陣
房孺復妻崔氏性忌左右婢不得濃粧高髻月給燕脂
　一豆粉一錢有一婢新買粧稍佳崔怒曰汝好粧耶
　我爲汝粧乃令刻其眉以青塡之燒鏁梁灼其兩眼
　角皮隨手燋卷以朱傅之及痂脫瘢如粧焉
楊虞卿爲京兆尹時市里有三王子力能揭巨石遍身
<pb:KR3l0125_WYG_008-5a>
　圖刺體無完膚前後合抵死數四皆匿軍以免一日
　有過楊令五百人捕獲閉門杖殺之判云鏨刺四支
　自稱王子何須訊問便合當辜
蜀人工於刺分明如畫或言以黛則色鮮成式問奴輩
　言但用好墨而已
荆州貞元中市有鬻刺者有印印上簇針爲衆物狀如
　蟾蝎杵臼隨人所欲一印之刷以石墨瘡愈後細於
　隨求印
<pb:KR3l0125_WYG_008-5b>
近代粧尚靨如射月曰黄星(一曰/是)靨靨鈿之名葢自吳
　孫和鄧夫人也和寵夫人嘗醉舞如意誤傷鄧頰血
　流嬌婉彌苦命太醫合藥醫言得白獺髓雜玉與琥
　珀屑當滅痕和以百金購得白獺乃合膏琥珀太多
　及愈痕不滅左頰有赤㸃如誌視之更益甚妍也諸婢
　欲要寵者皆以丹青㸃頰而進幸焉
今婦人面飾用花子起自昭容上官氏所製以掩黥跡
　大厯已前士大夫妻多妬悍者婢妾小不如意輒印
<pb:KR3l0125_WYG_008-6a>
　面故有月黥錢黥
百姓間有面戴青誌如黥舊言婦人在草蓐亾者以墨
　㸃其面不爾則不利後人
越人習水必鏤身以避蛟龍之患今南中繡面獠子葢
　雕題之遺俗也
周官墨刑罰五百鄭言先刻面以墨窒之窒墨者使守
　門尚書刑徳攷曰涿鹿者鑿人顙也黥人者馬羈笮
　人面也鄭云涿鹿黥世謂之刀墨之民
<pb:KR3l0125_WYG_008-6b>
尚書大傳虞舜象刑犯墨者皂巾白虎通墨者額也取
　漢法火之勝金
漢書除肉刑當黥者髠鉗爲城旦舂
又漢書使王烏等闚匈奴法漢使不去節不以墨黥面
　不得入穹廬王烏等去節黥面得入穹廬單于愛之
晉令奴始亡加銅青若墨黥兩眼從再亡黥兩頰上三
　亡橫黥目下皆長一寸五分
梁朝雜律凡囚未斷先刻面作劫字
<pb:KR3l0125_WYG_008-7a>
釋僧祗律湼槃印者比丘作梵王法破肉以孔雀膽銅
　青等畫身作字及鳥獸形名爲印黥
天寶實錄云日南廐山連接不知幾千里裸人所居白
　民之後也刺其胸前作花有物如粉而紫色畫其兩
　目下去前二齒以爲美飾成式以君子耻一物而不
　知陶貞白每云一事不知以爲深耻況相定黥布當
　王淫著紅花欲落刑之墨屬布在典冊乎偶錄所記
　寄同志愁者一展眉頭也
<pb:KR3l0125_WYG_008-7b>
　　雷
安豐縣尉裴&KR0008;士淹孫也言𤣥宗嘗冬月召山人包超
　令致雷聲超對曰來日及午有雷遂令高力士監之
　一夕醮式作法及明至已矣天無纖翳力士懼之超
　曰將軍視南山當有黑氣如盤矣力士望之如其言
　有頃風起黑氣彌漫疾雷數聲𤣥宗又每令隨哥舒
　西征每陣常得勝風
貞元初鄭州百姓王幹有膽勇夏中作田忽暴雨雷因
<pb:KR3l0125_WYG_008-8a>
　入蚕室中避雨有頃雷電入室中黑氣陡暗幹遂掩
　戸把鋤亂擊聲漸小雲氣亦歛幹大呼擊之不已氣
　復如半牀已至如盤騞然墜地變成熨斗折刀小折
　脚鐺焉
李&KR0352;在北都介休縣百姓送解牒夜止晉祠宇下夜半
　有人叩門云介休王暫借霹&KR0430;車某日至介休收麥
　良久有人應曰大王傳語霹靂車正忙不及借其人
　再三借之遂見五六人秉燭自廟後出介休使者亦
<pb:KR3l0125_WYG_008-8b>
　自門騎而入數人共持一物如幢扛上環綴旗幡授
　與騎者曰可㸃領騎者即數其幡凡十八葉每葉有
　光如電起百姓遍報鄰村令速收麥將有大風雨村
　人悉不信乃自收刈至其日百姓率親情據高阜候
　天色及午介山上有黑雲氣如窰烟斯須蔽天注雨
　如綆風吼雷震凡損麥千餘頃數村以百姓爲妖訟
　之工部員外郎張周封親睹其推案
成式至徳坊三從伯父少時於陽羡家乃親故也夜遇
<pb:KR3l0125_WYG_008-9a>
　雷雨每電起光中見有人頭數十大如栲栳柳公權
　侍郎嘗見親故說元和末止建州山寺中夜半覺門
　外喧閙因濳於牕櫺中觀之見數人運斤造雷車如
　圖畫者久之一𡁲氣忽斗暗其人兩目遂昏焉
處士周&KR0477;言寶厯中邑客十餘人逃暑會飲忽暴風雨
　有物墜如玃兩目睒睒衆人驚伏牀下倐忽上堦歴
　視衆人俄失所在及雨定稍稍能起相顧耳悉泥矣
　邑人言向來雷震牛戰鳥墜邑客但覺殷殷而已
<pb:KR3l0125_WYG_008-9b>
微之在江夏襄州賈塹有莊新起堂上梁&KR0138;畢疾風甚
　雨時莊客輸油六七甕忽震一聲油甕悉列於梁上
　一滴不漏其年元卒
貞元年中宣州忽大雷雨一物墮地猪首手足各兩指
　執一赤蛇囓之俄頃雲暗而失時皆圖而傳之
　　夢
魏楊元禎能解夢廣陽王元淵夢著衮衣倚槐樹問元
　禎元禎言當得三公退謂人曰死後得三公耳槐字
<pb:KR3l0125_WYG_008-10a>
　木傍鬼果爲爾朱榮所殺贈司徒
許超夢盜羊入獄元禎曰當得城陽令後封爲城陽侯
侯君集與承乾謀通逆意不自安忽夢二甲士錄至一
　處見一人高冠鼓髯叱左右取君集威骨來俄有數
　人操屠刀開其腦上及右臂間各取骨一片狀如魚
　尾因啽囈而覺腦臂猶痛自是心悸力耗至不能引
　一鈞弓欲自首不决而敗
揚州東陵聖母廟主女道士康紫霞自言少時夢中被
<pb:KR3l0125_WYG_008-10b>
　人錄於一處言天符令攝將軍巡南岳遂擐以金鎖
　甲令騎道從千餘人馬蹀虚南去須臾至岳神拜迎
　馬前夢中如有處分岳中峯嶺溪谷無不歴也恍惚
　而返雞驚覺自是生鬚數十根
司農卿韋正貫應舉時嘗至汝州汝州刺史柳凌留署
　軍事判官柳嘗夢有一人呈案中言欠柴一千七百
　束因訪韋解之韋曰柴薪木也公將此不久乎月餘
　柳疾卒素貧韋爲部署米麥鏹帛悉前請於官數月
<pb:KR3l0125_WYG_008-11a>
　矣唯官中欠柴一千七百束韋披案方省柳前夢
道士秦霞霽少勤香火存想不怠嘗夢大樹樹忽穴有
　小兒青摺鬐髮自穴而出語秦曰合土尊師因驚覺
　自是休咎之事小兒髣髴報焉凡五年秦意爲妖偶
　以事訪於師師遽戒勿言此修行有功之證因此遂
　絶舊說夢不欲數占信矣
蜀醫昝殷言藏氣陰多則數夢陽壯則少夢夢亦不復
　記周禮有掌三夢又以日月星辰各占六夢謂日有
<pb:KR3l0125_WYG_008-11b>
　甲乙月有建破星辰有居直星有扶(一曰/符)刻也又曰
　舍萌于四方以贈惡夢謂會民方相氏四面逐送惡
　夢至四郊也
漢儀大儺侲子辭有伯奇食夢道門言夢者魄妖或謂
　三尸所爲釋門言有四一善惡種子二四大偏增三
　賢聖加持四善惡徵祥成式嘗見僧首素言之言出
　藏經亦未暇尋討又言夢不可取取則著著則怪入
　夫瞽者無夢則知夢者習也成式表兄盧有則夢看
<pb:KR3l0125_WYG_008-12a>
　擊鼓及覺小弟戲叩門爲街鼓也又成式姑壻裴元
　裕言羣從中有悅隣女者夢女遺二櫻桃食之及覺
　核墜枕側
李鉉著李子正辯言至精之夢則夢中身人可見如劉
　幽求見妻夢中身也則知夢不可以一事推矣愚者
　少夢不獨至人問(一云/聞)之騶皂百夕無一夢也
秘書郎韓泉善解夢衛中行爲中書舍人時有故舊子
　弟選投衛論屬衛欣然許之駁牓將出其人忽夢乘
<pb:KR3l0125_WYG_008-12b>
　驢蹶墜水中登岸而靴不濕焉選人與韓有舊訪之
　韓被酒半戲曰公今選事不諧矣據夢衛生相負足
　下不沾及牓出果駁放韓有學術韓僕射猶子也
威遠軍小將梅伯成以善占夢近有優人李伯憐遊涇
　州乞錢得米百斛及歸令弟取之過期不至晝夢洗
　白馬訪伯成占之伯成佇思曰凡人好反語洗白馬
　瀉白米也君所憂或有風水之虞乎數日弟至果言
　渭河中覆舟一粒無餘
<pb:KR3l0125_WYG_008-13a>
卜人徐道昇言江淮有王生者榜言解夢賈客張瞻將
　歸夢炊於臼中問王生生言君歸不見妻矣臼中炊
　固無釜也賈客至家妻果卒已數月方知王生之言
　不誣矣
補闕揚子孫堇善占夢一人夢松生戸前一人夢&KR0037;生
　屋上堇言松丘壠間所植棗字重來重來呼魄之象
　二人俱卒
　
<pb:KR3l0125_WYG_008-13b>
　
　
　
　
　
　
　
　酉陽雜俎卷八

<pb:KR3l0125_WYG_009-1a>
欽定四庫全書
　酉陽雜俎卷九　　　　　唐　段成式　撰
